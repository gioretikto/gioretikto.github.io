<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="P">
	<title>P</title>
	<link rel="stylesheet" type="text/css" href="../../../style.css" media="screen">
</head>

<body>

<nav>
	<ul>
		<li><a class="navbar" href="../../../index.html">Home</a></li>
		<li><a class="navbar" href="../index.html">Index</a></li>
	</ul>
</nav>

<article>

<h1>P</h1>

<p><a href="a.html">A</a>, <a href="b.html">B</a>, <a href="c.html">C</a>, <a href="d.html">D</a>, <a href="e.html">E</a>, <a href="f.html">F</a>, <a href="g.html">G</a>, <a href="h.html">H</a>, <a href="i.html">I</a>, <a href="l.html">L</a>, <a href="m.html">M</a>, <a href="n.html">N</a>, <a href="o.html">O</a>, <a href="p.html">P</a>, <a href="p.html#pe">PE</a>, <a href="p.html#pl">PL</a>, <a href="p.html#po">PO</a>, <a href="p.html#pr">PR</a>, <a href="q.html">Q</a>, <a href="r.html">R</a>, <a href="s.html">S</a>, <a href="t.html">T</a>, <a href="u.html">U</a>, <a href="v.html">V</a>, <a href="x.html">X</a>, <a href="y.html">Y</a>, <a href="z.html">Z</a></p>

<p><b>paleontologìa</b> s. f. [dal fr. <i>paléontologie</i>, coniato dapprima (1830) nella grafia meno corretta <i>paléonthologie</i>, comp. del gr. παλαιός «antico» (v. span>paleo-), ὤν ὄντος, part. pres. di εἰμί «essere», e -<i>logie</i> «-logia»]. – <b>1.</b> Scienza degli antichi esseri viventi, ossia studio degli animali (<i>paleozoologia</i>) e delle piante (<i>paleobotanica</i>) vissuti sulla Terra in epoche anteriori alla presente, che si rivelano per mezzo delle loro spoglie, cioè dei fossili; ha apportato fondamentali contributi a tutto il campo delle scienze naturali, in partic. a quello dell’anatomia comparata, dell’embriologia, della botanica e della zoologia, ha fornito convincenti argomenti alle teorie dell’evoluzione, e forma l’insostituibile base della geologia storica. <b>2.</b> <i>P</i>. <i>umana</i>, sinon. di <i>paleoantropologia</i>. <b>3.</b> Per analogia, <i>p</i>. <i>linguistica</i>, disciplina che attraverso lo studio dell’onomastica, della documentazione epigrafica e della comparazione linguistica, indaga sui fenomeni sociali, etnici e culturali di popolazioni antiche, preistoriche o protostoriche.</p>

<p><b>palingenesi</b> /palingènesi/ s. f. [dal lat. tardo <i>palingenesĭa</i>, gr. παλιγγενεσία, comp. di πάλιν «di nuovo» e γένεσις «generazione», rifatti secondo genesi]. – 1. Nel pensiero antico, termine con cui sono state indicate varie concezioni filosofiche e religiose riferentisi al rinnovamento o trasformazione dell’individuo o del cosmo: così l’orfismo, il pitagorismo e certe forme di platonismo hanno inteso la palingenesi come un processo di progressiva purificazione e liberazione dell’anima attraverso successive incarnazioni; il tema (connesso alla concezione dell’«eterno ritorno») è legato altresì al periodico rinnovamento del cosmo e della storia umana attraverso periodici sovvertimenti universali (per opera del fuoco, da cui il cosmo nasce e in cui si risolve; o per l’alternarsi di diluvî e incendî cosmici). Nel Nuovo Testamento il termine (gr. παλιγγενεσία, lat. regeneratio) indica la rigenerazione dell’anima o il rinnovamento del cosmo alla fine dei tempi (nella visione cristiana della storia è escluso un eterno ritorno). 2. fig. Rinnovamento, trasformazione radicale, di istituti, concezioni e sim.: p. sociale, politica, morale. 3. In biologia, termine introdotto da E. Haeckel per indicare la «legge biogenetica fondamentale», secondo la quale lo sviluppo ontogenetico di un individuo ricapitola le tappe della sua filogenesi. 4. In geologia, l’insieme dei processi successivi all’anatessi, durante i quali si ha la rigenerazione e la omogeneizzazione della massa silicatica fusa che da essa deriva.</p>

<p><b>panacèa</b> s. f. [dal lat. <i>panacēa</i>, gr. πανάκεια, comp. di παν- «pan-» e tema di ἀκέομαι «curare»]. – <b>1.</b> Nome dato dai Greci e dai Latini a varie piante (tra cui <i>Heracleum sphondylium</i>, detto ancor oggi <i>pànace</i>, v. la voce prec.) alle quali si attribuivano virtù magiche nella guarigione di certe malattie; rimasto poi nell’uso per indicare il preteso rimedio di ogni male, è stato riferito di volta in volta a diversi prodotti ritenuti rimedî miracolosi: <i>p</i>. <i>antimoniale</i>, miscela residuata dalla calcinazione di solfuro di antimonio, nitrato e cloruro sodico e carbone; <i>p</i>. <i>di Holstein</i>, il solfato di potassio; <i>p</i>. <i>mercuriale</i>, il calomelano ripetutamente sublimato; <i>p</i>. <i>universale</i>, denominazione assegnata dagli alchimisti al chermes, minerale ritenuto capace, oltre che di guarire ogni male, anche di prolungare indefinitamente la vita; <i>p</i>. <i>vegetale</i>, lo zafferano. <b>2.</b> fig. Per estens., rimedio universale, capace di risolvere ogni problema, di correggere ogni difetto, di guarire da ogni male: <i>la legge sull’equo canone era stata presentata come una p</i>. <i>per il problema della casa</i>.</p>

<p><b>pandemìa</b> s. f. [rifacimento di epidemia secondo l’agg. gr. πανδήμιος «di tutto il popolo» (v. pandemio)]. – Epidemia con tendenza a diffondersi ovunque, cioè a invadere rapidamente vastissimi territorî e continenti: p. influenzale, p. vaiolosa.</p>

<p><b>panegìrico</b> s. m. [dal lat. panegyrĭcus, gr. πανηγυρικός, propr. agg. (sottint. λόγος «discorso»), der. di πανήγυρις «adunanza di tutto il popolo», comp. di παν- «pan-» e ἄγυρις «adunanza, riunione»] (pl. -ci). – 1. In origine, nell’antica Grecia, discorso a carattere encomiastico o suasorio che si pronunciava nelle adunanze festive del popolo; presso gli antichi Romani, discorso celebrativo in onore di un personaggio illustre: il p. di Plinio a Traiano (letto in Senato nell’anno 100 d. C.). In epoca moderna, discorso ai fedeli in onore e lode di un santo (o di altra figura del culto cristiano) nella festività a lui dedicata: il parroco ha pronunciato il p. del santo protettore. 2. fig. Per estens., discorso o scritto in cui si esaltano i meriti di qualcuno con lodi esagerate e in tono ampolloso: fare, tessere il p. del direttore; un articolo apparentemente obiettivo, che in realtà è solo un p. del presidente del consiglio; meno com., discorso lungo e noioso: non farmi il solito p., dimmi subito cosa vuoi. 3. Raro come agg., che riguarda il panegirico o ne ha i caratteri: il genere p.; stile p.; orazione p.; discorsi panegirici.</p>

<p><b>para-</b><sup>2</sup> [dal gr. παρα-, elemento compositivo che rappresenta la prep. παρά «presso, accanto, oltre, ecc.»]. – Prefisso di molte parole composte derivate dal greco o formate modernamente, nelle quali indica sia vicinanza spaziale (col sign. quindi che aveva la prep. greca) sia somiglianza, affinità o anche relazione secondaria, deviazione, alterazione, contrapposizione, e sim. (concetti, questi, espressi già in greco da παρα- come prefisso). Col sign. di «affine a» o «che affianca» è usato in alcuni agg. di formazione più o meno recente (come <i>parastatale</i>, <i>paramilitare</i>, <i>parabancario</i>, <i>paracomunista</i>); in questo <i>Vocabolario</i>, per l’inclusione o esclusione di termini del linguaggio giornalistico e politico, dove il prefisso è spesso usato per la formazione di composti polemici e per lo più effimeri, ci siamo attenuti a criterî di consistenza significativa e di frequenza d’uso, analogam. a quanto s’è fatto per altri prefissi come <i>anti</i>-1, <i>filo</i>-, <i>pseudo</i>-. Sign. più particolari ha in alcune scienze: <b>1.</b> In medicina, può indicare vicinanza di una formazione anatomica ad altra più importante (per es., <i>ghiandole parauretrali</i>); con accezioni più varie in patologia, dove indica ora un processo morboso a carico di tessuti circostanti a un determinato organo (per es., <i>paracistite</i>, <i>ascesso pararenale</i>), ora somiglianza o affinità di una malattia o di un quadro clinico con altra affezione più nota (per es., <i>paratifo</i>, <i>paramelitense</i>), ora concomitanza di un’affezione con un’altra (per es., <i>pleurite parapneumonica</i>). In alcuni termini, si alterna con il pref. <i>peri</i>-, quando il sign. espresso dai due prefissi coincide. <b>2.</b> In mineralogia, premesso al nome di taluni minerali, ne indica una specie affine. <b>3.</b> In chimica, è in genere usato per distinguere più composti isomeri o composti legati da qualche relazione di parentela (per es., <i>paracaseina</i>); in qualche caso serve a indicare qualche polimero (per es., <i>paraldeide</i>); in certi acidi che hanno più forme, differenti per contenuto d’acqua, il prefisso è usato per contraddistinguere una di esse. In partic.: <b>a.</b> Nei composti aromatici bisostituiti si indica con <i>para</i>-, di solito abbreviato nella forma <i>p</i>-, quell’isomero che ha i gruppi sostituenti nelle posizioni 1 e 4 (per es., <i>p</i>-xilene). Con questo valore, così come con il seguente, il prefisso è spesso usato anche in funzione attributiva, nelle espressioni <i>posizione para</i> e <i>forma para</i>. <b>b.</b> In certi elementi gassosi a molecola biatomica (idrogeno, ecc.) si indica con <i>para</i> la forma in cui i due nuclei hanno spin antiparalleli e con <i>orto</i> quella con spin paralleli; queste due forme possono essere presenti in rapporti diversi a seconda delle condizioni di temperatura. Con quest’ultimo sign., i prefissi sono usati anche in fisica, per distinguere gli stati legati di due particelle nei quali gli spin delle due particelle siano rispettivam. antiparalleli o paralleli (per es., <i>para</i>- e <i>ortopositronio</i>).</p>

<p><b>parca</b> s. f. – Denominazione, per lo più al plur. e con iniziale maiuscola (<i>Parche</i>, lat. <i>Parchae</i>), di tre divinità della mitologia classica (Cloto, Làchesi, Àtropo) che presiedevano al destino dell’uomo dalla nascita alla morte. In partic., Àtropo, quella che recideva il filo della vita: <i>la P</i>. <i>crudele</i>; <i>quando Elettra udì la Parca Che lei dalle vitali aure del giorno Chiamava a’ cori dell’Eliso</i>, <i>a Giove Mandò il voto supremo</i> (Foscolo); quindi, in senso fig., la morte.</p>

<p><b>paronomàṡia</b> (o <b>paronomaṡìa</b>) s. f. [dal lat. tardo <i>paronomasĭa</i>, dal gr. παρονομασία, comp. di παρα- «para-<sup>2</sup>» e ὀνομασία «denominazione», der. di ὄνομα «nome»]. – Figura retorica (detta comunem. <i>bisticcio</i> o <i>annominazione</i>), per la quale si accostano due parole di suono simile o uguale, generalm. per mettere in risalto l’opposizione dei significati (per es.: <i>traduttore</i>, <i>traditore</i>; <i>chi dice donna dice danno</i>).</p>

<p><b>pàredro</b> (o parèdro) agg. e s. m. [dal gr. πάρεδρος, propr. «che siede accanto», comp. di παρά «presso» e ἕδρα «sedia»]. – 1. agg. Nella religione degli antichi Greci (e anche, per un uso estens. del termine, in altre religioni politeistiche), di divinità associata nel culto ad altra divinità maggiore (per es., Igea ad Asclepio, Neriene a Marte, ecc.). 2. s. m. Nell’antica Atene, denominazione dei coadiutori dei primi tre dei nove arconti (eponimo, re, polemarco), scelti, in numero di due per ciascuno, da questi magistrati.</p>

<p><b>parènchima</b> s. m. [dal gr. παρέγχυμα -ατος, der. di παρεγχέω «spandere»; il termine è stato coniato dal medico greco Erasistrato (sec. 3° a. C.) col sign. anatomico] (pl. -i). – 1. In anatomia, il tessuto specifico di un qualsiasi organo: p. epatico, renale, polmonare, ecc. 2. In zoologia, tessuto di origine mesenchimale che riempie lo spazio tra gli organi interni e la parete del corpo degli acelomati (platelminti e nemertini). 3. In botanica, tessuto (detto anche fondamentale per la sua prevalenza nella maggior parte dei diversi organi delle cormofite), di solito costituito da cellule vive con parete cellulosica, citoplasma parietale e grandi vacuoli ricchi di succo cellulare; può essere variamente denominato a seconda della sua localizzazione (p. floematico quello che nei fasci conduttori accompagna il floema, p. del legno se presente nel legno delle piante, ecc.), delle caratteristiche morfologiche (per es., nelle foglie, il p. a palizzata caratterizzato da cellule allungate, ortogonali alla lamina fogliare e senza spazî intercellulari, e il p. spugnoso, così definito per gli ampî spazî intercellulari e la morfologia irregolare delle sue cellule), delle caratteristiche funzionali (p. assimilatore o clorofilliano quello specializzato nella fotosintesi per la presenza di numerosi cloroplasti nelle sue cellule, ecc.), delle sostanze di riserva (p. aerifero, particolarmente sviluppato nei fusti e nelle radici di piante acquatiche, p. acquifero quello comune alle piante grasse, ecc.).</p>

<p><b>Paride</b> (gr. Πάρις) Mitico eroe di origine frigia, figlio di Priamo e di Ecuba, causa prima della guerra e della caduta di Troia. Dopo un sogno premonitore, avuto durante la gravidanza (le era parso di generare una fiaccola che appiccava il fuoco al palazzo reale), Ecuba fece esporre il piccolo P. sul Monte Ida. Raccolto dai pastori, P. fu allevato da essi e chiamato Alessandro. A lui si rivolsero le dee che si contendevano il primato della bellezza, Era, Atena, Afrodite. Nel giudizio di P. fu favorita Afrodite che gli promise la più bella donna del mondo, a differenza di Era che prometteva il dominio dell’Asia e di Atena che prometteva saggezza e invincibilità in battaglia. Andato poi a Troia per una gara, P. vinse i fratelli e fu quindi riconosciuto da Cassandra e dal padre Priamo che lo accolse nella reggia. Recatosi a Sparta, P. riuscì, con l’aiuto di Afrodite, a sedurre e a rapire Elena. Durante la guerra di Troia, da ciò causata, combatté come arciere; ma nell’Iliade è presentato per lo più come dedito al canto e all’amore. La sua azione più importante nell’Iliade è il duello con Menelao. Con una freccia diretta da Apollo P. uccise Achille colpendolo nell’unico punto vulnerabile, prima di essere ucciso da una freccia di Filottete.</p>

<p><b>parietale</b> agg. [dal lat. tardo parietalis, der. di paries -iĕtis «parete»]. – 1. Fatto su parete: pitture, affreschi, mosaici, iscrizioni p.; arte p., designazione generica, in paletnologia, delle manifestazioni artistiche (incisioni, pitture) preistoriche, in prevalenza del paleolitico superiore, che si rinvengono sulle pareti delle caverne e dei ripari sotto roccia. 2. In anatomia, di organo situato vicino o in corrispondenza della parete di una cavità (torace, addome, cranio, ecc.) o che concorre a formarla: pleura p., peritoneo p., ecc. Con sign. più ristretto: lobo p., uno dei lobi degli emisferi cerebrali che occupa la parte mediana e superiore, compresa fra il lobo frontale in avanti, occipitale indietro e temporale in basso, essendone separato rispettivam. dalle scissure di Rolando, di Silvio e parieto-occipitale; osso p. (o assol. il p.), ciascuno dei due ossi piatti, di forma quadrilatera, che formano la superficie superiore e laterale del cranio dei vertebrati e coprono quasi tutta la parte mediana e superiore del cervello. Per occhio o organo p., v. occhio, n. 1 c. 3. In botanica, indica tra l’altro riferimento alla parete cellulare (citoplasma parietale) o alla parete dell’ovario (placentazione parietale).</p>

<p><b>pàscere</b> v. tr. [dal lat. <i>pascĕre</i> «pascolare, nutrire» (e come deponente intr., pasci «essere al pascolo, nutrirsi»)] (io pasco, tu pasci, ecc.; pass. rem. pascètti [meno com. pascéi], pascésti, ecc.; part. pass. pasciuto). – 1. a. Mangiare, cibarsi di qualche cosa, detto soprattutto di animali al pascolo, che mangiano l’erba o le foglie strappandole con i denti: le vacche pascevano l’erba (o le erbe) nel prato; Quanto giova a mirar pender da un’erta Le capre, e pascer questo e quel virgulto (Poliziano). Nell’uso ant., e talvolta in quello letter. o poet., anche con riferimento ad altri animali o ad altri cibi: Allor l’ambrosia i tuoi cavalli erranti Pascono (Carducci). Per estens., riferito all’uomo: essa, che la sera davanti cenato non avea, da fame costretta, a p. l’erbe si diede (Boccaccio). b. Con uso intr. (aus. avere), con sign. non diverso dal prec.: L’Arpie, pascendo poi de le sue foglie, Fanno dolore, e al dolor fenestra (Dante). Usato assol., pascolare, essere al pascolo: D’intorno a lui le sue pecore pascono (Poliziano). Rari i tempi composti, che si trovano talvolta con l’aus. essere: molti [animali], ... poi che pasciuti erano bene il giorno, la notte alle lor case ... si tornavano satolli (Boccaccio). 2. a. Condurre e tenere le bestie al pascolo, custodirle mentre brucano l’erba: p. i buoi, le capre; il figliuol prodigo fu costretto a p. i porci; al Tidide e di Laerte al figlio Pascerete i cavalli (Foscolo). Frequente in senso fig., spec. in contesti evangelici o che al Vangelo si ispirano: pasci i miei agnelli..., pasci le mie pecore, parole con cui Gesù conferisce la missione a Pietro (Giovanni 21, 15-17: pasce agnos meos, ... pasce oves meas); p. il gregge di Cristo. b. estens. Nutrire: Poi c’ha pasciuti la cicogna i figli (Dante); anche, ma poco com., con riferimento a persona: lo pasce dei cibi più raffinati; più frequente in senso fig.: p. la mente di cognizioni utili; p. l’animo di illusioni; p. gli occhi, appagarli con la vista di qualche cosa; p. il popolo di chiacchiere, di vane speranze; p. d’aria, di vento, di fumo, illudere con parole o promesse vane. 3. Nel rifl., cibarsi, nutrirsi: pascersi d’erba, d’avena, di biada; i maiali si pascono di ghiande. E fig.: pascersi d’illusioni, di speranze; pascersi d’aria, di vento, prestar fede alle apparenze, appagandosi di queste senza curarsi della sostanza; pascersi di dolore, di lacrime, vivere nel proprio dolore, piangere di continuo, facendo quasi del dolore e del pianto il proprio quotidiano alimento. ◆ Part. pres. pascènte, anche come agg., che è al pascolo, spec. nell’uso letter.: il pascente gregge; animali pascenti; ville sparse e biancheggianti sul pendio, come branchi di pecore pascenti (Manzoni). ◆ Part. pass. pasciuto, anche come agg. (v. la voce); accanto a questa forma si trova anticam. usato talvolta il latinismo pasto: duo cerbiatti mascoli Pasti di timo (Sannazzaro).</p>

<p><b>pastrano</b> s. m. (ant. <b>pastrana</b> f.) [prob. dal nome di un duca di Pastrana (città della prov. spagn. di Guadalajara)]. – Pesante soprabito invernale per uomo; sinon. quindi di <i>cappotto</i> o <i>paltò</i>, di cui è assai meno com. (spec. fuori di Toscana), ma abbastanza diffuso per indicare il cappotto portato da ufficiali e truppa dell’esercito: <i>il soldato ... se ne stava sull’attenti mentre dal grosso panno del p. l’acqua gocciolava sul pavimento</i> (Tomasi di Lampedusa). ◆ Dim. <b>pastranino</b>; spreg. <b>pastranùccio</b>; accr. <b>pastranóne</b>; pegg. <b>pastranàccio</b>. Il dim. <b>pastranèlla</b> (f.) indicava nel passato un tipo di pastrano meno ampio e con più baveri, indossato talvolta da cocchieri e servitori.</p>

<p><b>patchwork</b> = s.ingl. inv. Lavoro di cucito composto da quadrati di stoffa o di maglia di vario colore e qualità, uniti insieme ETIM, comp. patch "pezza" e work, "lavoro". a. 1969</p>

<p><b>pàvido</b> agg. [dal lat. <i>pavĭdus</i>, der. di pavere «aver paura»], letter. – Pauroso, timido, vile: soldati p. e codardi; L’ardite ninfe l’asinel suo pavido Pungon col tirso (Poliziano); Dai guardi dubbiosi, dai pavidi volti, ... Traluce de’ padri la fiera virtù (Manzoni); con uso sostantivato: essere un p., comportarsi da pavida. Determinato da complemento (con senso analogo a timoroso): l’umana generazione p. della morte (Boccaccio). ◆ Avv. pavidaménte, con pavidità: comportarsi, mentire pavidamente.</p>

<p id="pe"><b>pedèstre</b> agg. [dal lat. <i>pedester</i> -<i>stris</i>, der. di <i>pes pedis</i> «piede»]. – <b>1.</b> non com. Che va a piedi: <i>esercito p</i>.; <i>forze p</i>.; <i>statua p</i>. (in contrapp. a <i>equestre</i>). Per estens., <i>viaggio p</i>., che si fa a piedi: <i>uscì</i>, <i>cominciando il suo p</i>. <i>viaggio</i>, <i>verso il luogo del suo noviziato</i> (Manzoni). <b>2.</b> Più com. in senso fig., di uno scritto, di una composizione, di un’opera letteraria, artistica e sim. di stile dimesso, priva di originalità o novità: <i>traduzione pedestre</i>; <i>discorso p</i>.; <i>un’osservazione p</i>.; <i>una p</i>. <i>imitazione</i>; per estens., mediocre, di scarso valore, banale: <i>usa un linguaggio p</i>.; <i>dice solo cose p</i>.; <i>tutto cadrebbe nella mediocrità del vivere pedestre</i> (Palazzeschi). ◆ Avv. <b>pedestreménte</b>, non com., a piedi: <i>il cammino</i> ... <i>è troppo faticoso alle bestie e a chi viaggia pedestremente</i> (Baretti); in senso fig., in modo pedestre, senza pregio né originalità: <i>imitare pedestremente</i>.</p>

<p><b>pedìssequo</b> agg. e s. m. [dal lat. <i>pedis</i>(<i>s</i>)<i>equus</i>, comp. di <i>pes pedis</i> «piede» e <i>sequi</i> «seguire»]. – <b>1.</b> agg. e s. m. Nell’antica Roma, <i>servo p</i>. (o semplicem. <i>pedissequo</i> s. m.), schiavo che aveva l’incarico di scortare a piedi il proprio padrone; durante l’Impero, denominazione dei subalterni di diversi funzionarî. <b>2.</b> agg. Nell’uso odierno, in senso fig., di chi, o di ciò che, segue passivamente e senza alcuna originalità un maestro, un esempio, un modello: <i>un p</i>. <i>seguace</i>; <i>il p</i>. <i>gregge degli imitatori</i>; <i>un p</i>. <i>rifacimento</i>; <i>una p</i>. <i>ripetizione</i>. ◆ Avv. <b>pedissequaménte</b>, in modo pedissequo, del tutto privo di originalità: <i>uno scrittore che ricalca pedissequamente le orme dei classici</i>; <i>imitano pedissequamente lo stile di vita della borghesia</i>.</p>

<p><b>pelandróne</b> s. m. (f. -<i>a</i>) [etimo incerto], region. – Scansafatiche, fannullone: <i>un tardo e sbadato p</i>. (Bacchelli).</p>

<p><b>péltro</b> = s. m. [lat. *peltrum, forse voce di origine ligure]. 1. a. Lega di stagno con piombo o antimonio (contenente circa l’1% di argento o rame, che le conferisce durezza e sonorità) o con entrambi di colore grigio, aspetto opaco, usata nel medioevo e anche in seguito per la suppellettile religiosa, per gli arredi da tavola e gli utensili di cucina: calici, boccali di p. (o in p.); raffinato vasellame di p. argentato, dorato. Nel sec. 16° il termine indicava una lega di stagno e piombo, con circa il 10% di quest’ultimo; il peltro moderno non contiene piombo (e quindi non annerisce), ma antimonio (4-8%) come indurente, oltre a 1-2% di rame. b. Oggetto di peltro: i p. inglesi del sec. 16°; preziosi p. decorati. 2. fig., letter. Metallo in genere, soprattutto in quanto indichi per metonimia il denaro, la ricchezza: Questi non ciberà terra né peltro, Ma sapienza, amore e virtute (Dante). In contrapp. a metalli più preziosi, ha invece indicato talora metallo, oggetto, opera o anche persona di scarso valore: questi ipocriti ribaldi Che von parer d’argento e son di peltro (Tansillo).</p>

<p><b>penati</b> (o <b>Penati</b>) s. m. pl. [dal lat. Penates, der. di penus penŏris «interno della casa, provviste»]. – Presso gli antichi Romani, in origine, spiriti tutelari dei viveri di riserva della famiglia e del loro ripostiglio; in seguito, le divinità protettrici della famiglia e dello stato, privatamente fatti oggetto di un culto simile a quello dei Lari, pubblicamente venerati prima nel tempio di Vesta e poi in un proprio tempio sull’altura chiamata Velia: p. privati, pubblici; i patrii p.; e in funzione appositiva: gli dei p. (o gli iddii penati); de la patria Sacri numi Penati, a voi mi rendo (Caro); la gente Ch’ospite accolse i p. e l’imperio Di Roma morente (Pascoli). Per estens., gli dèi tutelari della patria, e in partic. di Troia (che d’altra parte, per la leggenda delle origini troiane di Roma, erano collegati con i penati romani e di alcune città latine): i Penati di Troja avranno stanza In queste tombe (Foscolo). In senso fig., talora scherz., i progenitori, gli antenati, o il paese d’origine, la propria casa, il focolare domestico, gli affetti familiari: ritornare ai proprî p.; trasferire altrove i proprî p., e sim.</p>

<p><b>peóne</b> s. m. [dallo spagn. peón, pl. peones, propriam. «pedone»] (il plur. ital. peoni è di uso rarissimo, in quanto viene comunem. usato il plur. spagn. peones). 1. a. Bracciante agricolo, lavoratore a giornata non qualificato; il termine fu per secoli applicato soprattutto a indiani e meticci dell’America Centr. e Merid. costretti a una specie di lavoro forzato (v. peonaggio). b. In Spagna, giostratore a piedi della corrida, detto anche banderillero. 2. Per estens., nel linguaggio politico e giornalistico e con intenzione polemica, il termine indica quei militanti o deputati di grandi partiti che, privi di peso politico e senza cariche importanti, vengono esclusi dalle scelte più rilevanti e destinati a eseguire le decisioni degli organi dirigenti alla cui formulazione non hanno preso parte.</p>

<p><b>pentecoste</b> /pentecòste/(più com. Pentecòste) s. f. [dal lat. tardo, eccles., Pentecoste -es, gr. πεντηκοστή (sottint. ἡμέρα) «cinquantesimo (giorno)»]. – 1. Solennità religiosa (festa mobile) che la liturgia cattolica celebra di domenica, 49 giorni dopo la Pasqua, per ricordare (secondo gli Atti degli Apostoli, II, 1-4) la discesa dello Spirito Santo nel Cenacolo, sugli Apostoli e la Vergine (evento in seguito al quale gli apostoli furono dotati del dono di parlare lingue diverse), sotto forma di lingue di fuoco. Quest’ultimo particolare ha fatto nascere l’uso, in alcuni luoghi, di far piovere dall’alto petali di rose, ragion per cui tale solennità è anche detta, nel linguaggio pop., Pasqua rosa, Pasqua di (o delle) rose, ant. Pasqua rosata. 2. Lo stesso nome indicò, in origine, una festività ebraica, che si celebrava sette settimane dopo la pasqua (ebraica), in coincidenza con la conclusione della messe: aveva il valore di una festa di ringraziamento e in quel giorno gli Israeliti si recavano, come per la pasqua e la festa «dei tabernacoli» o «delle capanne», in pellegrinaggio al tempio di Gerusalemme. Con questo sign., il termine non compare nel Vecchio Testamento, dove la ricorrenza è indicata con espressioni diverse: «festa della messe», «giorno delle primizie», «festa delle settimane», e altre simili.</p>

<p><b>pèplo</b> s. m. [dal lat. peplum e peplus, gr. πέπλον e πέπλος]. – Abito nazionale delle donne dell’antica Grecia fino alla seconda metà del sec. 6°, quando fu generalmente sostituito (eccetto che a Sparta) dal chitone: consisteva in un rettangolo di stoffa di lana, di colori varî, talvolta ricamato, che, ripiegato e fermato sopra le spalle da fibule, era tenuto aderente alla persona da una cintura e restava aperto lungo il fianco destro; dopo l’introduzione del chitone, fu usato non più come unico vestito, ma sopra il chitone come mantello. Un abito femminile di foggia simile fu di moda, con lo stesso nome, nel sec. 19°</p>

<p><b>perentòrio</b> agg. [dal lat. tardo <em>peremptorius</em>, der. di <em>perim</em><em>ĕ</em><em>re</em> «distruggere, annientare», part. pass. <em>peremptus</em>]. – <b>1.</b> Che non ammette dilazioni: <em>termine p</em>., nel linguaggio giur. e amministr., il termine temporale la cui decorrenza dà luogo a una decadenza assoluta, non sanabile in alcun modo, di un diritto o di una facoltà (per es., il termine stabilito dalla legge per l’impugnazione delle sentenze, oppure il termine stabilito da un bando di concorso per la presentazione delle domande di partecipazione, ecc.). <b>2.</b> estens. Che non ammette replica, obiezione o discussione: <em>affermazione</em>, <em>domanda</em>, <em>risposta p</em>.; <em>i suoi ordini erano precisi e perentorî</em>; <em>le necessità p</em>. <em>e inderogabili del vivere quotidiano</em>; per estens., che denota autorità, energia e decisione: <em>parlò con tono p</em>.; <em>fui colpito da quella voce perentoria</em>. ◆ Avv. <b>perentoriaménte</b>, in modo perentorio, con tono perentorio: <em>il bando di concorso stabilisce perentoriamente il termine per la presentazione delle domande</em>; <em>respinse perentoriamente ogni proposta di accordo</em>; <em>gli dissi perentoriamente di andarsene</em>.</p>

<p><b>percuòtere</b> (pop. o poet. <b>percòtere</b>) v. tr. [lat. <i>percŭtĕre</i>, comp. di <i>per</i>-<sup>1</sup> e <i>quatĕre</i> «scuotere»] (<i>io percuòto</i>, ecc.; pass. rem. <i>percòssi</i> [ant. o raro <i>percotéi</i>], <i>percotésti</i>, ecc.; part. pass. <i>percòsso</i>; fuori d’accento sono in uso sia le forme senza dittongo [<i>percotiamo</i>,<i> percotéte</i>,<i> percotéssi</i>, <i>percotèndo</i>, ecc.] sia quelle dittongate [<i>percuotiamo</i>, ecc.], che oggi sono preferite, contro la tradizionale regola del dittongo mobile). – <b>1. a.</b> Con soggetto di persona, battere, colpire un’altra persona con la mano, con i piedi o con un oggetto qualsiasi, con l’intenzione più o meno cosciente di far male, o per altro scopo: <i>p</i>. <i>qualcuno con un potente manrovescio</i>, <i>con un pugno</i>, <i>con una serie di calci</i>, <i>con un bastone</i>,<i> con un sasso</i>, <i>con una spranga di ferro</i>; con uso assol., picchiare, malmenare: <i>il malcapitato fu percosso duramente</i>. Con riferimento a oggetti, a superfici varie, colpire battendo: <i>p</i>. <i>il tavolo con un martello</i> (o <i>con una serie di martellate</i>); <i>presa una gran pietra</i>, <i>con troppi maggior colpi che prima fieramente cominciò a percuoter la porta</i> (Boccaccio); <i>p</i>. <i>l’acqua con i remi</i>; <i>p</i>. <i>il tamburo</i>, <i>il timpano</i>, <i>il tam tam</i>, con la mazza, le bacchette, o con le palme delle mani, per trarne suoni; anche di altri strumenti musicali, in cui le corde siano messe in vibrazione mediante percussione: <i>p. con poca grazia i tasti del pianoforte</i>; <i>p</i>. <i>col plettro le corde della lira;</i> calpestare, battendo con forza i piedi sul terreno: <i>gli squadroni austriaci percotevano le lastre de’ lungarni</i> (Carducci). Più genericam., come sinon., meno com. o letter., di <i>battere</i>: <i>percuotersi il petto</i>, in segno di dolore, di pentimento, o come pratica devozionale; <i>Me non nato a percotere Le dure illustri porte</i> (Parini), a bussare con insistenza alle porte dei potenti. Fig., letter., <i>p</i>. <i>l’aria</i>, farla risuonare con voci, grida e sim., oppure metterla in vibrazione sferzandola con violento e rapido movimento di oggetti: <i>Bruto</i> ..., <i>Fermo già di morir</i>, <i>gli inesorandi Numi e l’averno accusa</i>, <i>E di feroci note Invan la sonnolenta aura percote</i> (Leopardi); <i>ricominciò a far sibilare il suo scudiscio percotendo l’aria</i> (Jovine). <b>b.</b> In esempî ant., anche col compl. oggetto del mezzo con cui si colpisce: <i>passeggiando tra le teste</i>, <i>Forte percossi ’l piè nel viso a una</i> (Dante). <b>c.</b> estens., letter. Ferire, uccidere: <i>quel Torquato che ’l figliuol percosse</i> (Petrarca); <i>Di negro vello un’agna ed una vacca Sterile a te</i>, <i>Proserpina</i>, <i>percosse</i> (Caro). <b>2. a.</b> Riferito a soggetto inanimato, colpire con forza un altro oggetto, o, in genere, andare a urtare un altro corpo: <i>la punta del percussore percuotendo la capsula ne provoca l’esplosione</i>; <i>la quercia fu percossa dal fulmine</i>; <i>le onde che ritmicamente percuotono gli scogli</i>. Con altra costruzione, mandare a battere qualche cosa contro un’altra, spingere o gettare contro: <i>si levò una tramontana pericolosa che nelle secche di Barbaria la percosse</i> [la galea] (Boccaccio). <b>b.</b> Per estens., di suono o altra sensazione che impressioni in modo piuttosto violento un organo di senso, in partic. l’udito: <i>p</i>. <i>le orecchie di qualcuno</i> (meno com., <i>p</i>. <i>qualcuno nell’orecchio</i>), con urla, suoni sgraziati, ecc.; <i>son venuto Là dove molto pianto mi percuote</i> (Dante); <i>Volò per l’aria un grido</i> ... <i>quale</i>, <i>certo</i>, <i>Mai non percosse umane orecchie</i> (Graf). Letter., della luce del sole o d’altra fonte luminosa, cadere vivida su un oggetto o un luogo illuminandolo, suscitandone riflessi o cedendogli calore: <i>Percuote il sole ardente il vicin colle</i> (Ariosto); <i>il sol</i> ... <i>L’armi percote e ne trae fiamme e lampi</i> (T. Tasso); <i>percosse fortemente dal sole tutte le cose acquistan di forza e di rilievo</i> (A. Baldini). <b>3.</b> fig., letter. <b>a.</b> Colpire, cioè affliggere, duramente con disgrazie, malattie o altri gravi danni materiali o morali, o anche turbare con fenomeni, fatti o notizie di avvenimenti atti a determinare improvviso abbattimento o smarrimento: <i>la popolazione era stata percossa da molteplici sciagure</i>; <i>il flagello del colera ha nuovamente percosso la regione</i>; [Giove] <i>contristò di modo le menti degli uomini e percossele di così fatto orrore</i>, <i>che eglino</i> ... <i>ricusarono di adorarlo</i> (Leopardi); spesso con aggiunta all’idea della gravità la connotazione della repentinità e della sorpresa: <i>è stato percosso da improvvisa pazzia</i>; o quella della punizione severa: <i>la giustizia umana ha percosso in questo mondo; la giustizia divina percoterà</i>, <i>se crede</i>, <i>nell’altro</i> (Guerrazzi). <b>b.</b> Provocare in qualcuno una forte emozione, un vivo turbamento, un sentimento intenso, di sorpresa, meraviglia, paura, ecc.: <i>Ecco il roveto che Moisè percosse D’alto stupor</i> (Chiabrera); <i>percosso il Califfo da questa verità</i>, <i>di nuovo ricevette nella sua grazia l’uomo giusto</i> (G. Gozzi); <i>il qual gastigo percosse di spavento i partigiani dei Normanni</i> (Amari); <i>nel Paradiso Terrestre Dante è percosso dalla vista improvvisa di Beatrice</i> (Papini). <b>4.</b> Nel linguaggio finanz., assoggettare a tassazione; quasi esclusivam. nell’espressione <i>contribuente percosso da un’imposta</i>, il cittadino che, trovandosi nelle condizioni previste dalla legge fiscale relativa, è tenuto a pagare l’imposta al fisco, anche se attraverso la traslazione riuscirà poi a farne rimbalzare l’onere su altri, che diventeranno i contribuenti di fatto. <b>5.</b> letter. Con uso intr. (aus. <i>avere</i>), andare a battere, urtare, cozzare: <i>In questa altezza ch’è tutta disciolta Ne l’aere vivo</i>, <i>tal moto percuote</i> (Dante); <i>con grandissimo impeto di sopra all’isola di Cifalonia</i> [la cocca] <i>percosse in una secca</i> (Boccaccio); <i>la fanciulla</i> ... <i>cadde percotendo di roccia in roccia</i> (Tarchetti). Per estens., con riferimento al Sole o ad altre sorgenti luminose: <i>Percuote il sol nel colle</i>, <i>e fa ritorno</i> (Ariosto); <i>il rossore della fiamma insistentemente percoteva su una gran brocca</i> (D’Annunzio). ◆ Il part. pres. <b>percotènte</b>, raro, è talora sostituito dal latinismo <b>percuziènte</b> (v.). ◆ Part. pass. <b>percòsso</b>, anche come agg. (v. la voce).</p>

<p><b>perequazióne</b> s. f. [dal lat. tardo <em>peraequatio</em> -<em>onis</em>, der. di <em>peraequare</em> «perequare»]. – <b>1.</b> Pareggiamento, distribuzione più equa: <em>p</em>. <em>fiscale</em> o <em>tributaria</em>, in finanza, eliminazione delle ingiustizie nel campo tributario, siano esse aggravî ovvero sgravî eccessivi di determinate categorie o di individui singoli; più genericam., <em>p</em>. <em>degli stipendî</em>, <em>dei salarî</em>, l’adeguamento degli stessi alla svalutazione della moneta (o, anche, l’eliminazione di differenze ingiustificate tra le varie categorie di lavoratori); <em>p</em>. <em>dei cambî</em>, la manovra di stabilizzazione (v.), cioè il mantenimento di una certa parità tra i cambî. <b>2.</b> In statistica, operazione con la quale si modificano i dati statistici, relativi a un certo fenomeno, in modo tale da eliminare, per quanto possibile, gli errori (o certe irregolarità) che quei dati possono contenere: <em>p</em>. <em>grafica</em>, che si ottiene rappresentando i dati in un grafico (per es., in un riferimento cartesiano) e tracciando una curva ad andamento regolare che non si scosti troppo dai punti che rappresentano i dati; <em>p</em>. <em>a calcolo</em>, che si effettua con varî procedimenti di calcolo, sostituendo, per es., ogni dato con determinati valori medî (<em>p</em>. <em>per medie mobili</em>), oppure costruendo una funzione, che ammetta una rappresentazione analitica piuttosto semplice, i cui valori si approssimino ai dati che si vogliono rappresentare (<em>p</em>. <em>per rappresentazione analitica</em>).</p>

<p><b>permalóso</b> agg. [der. della locuz. (<i>aversene</i>) <i>per male</i>: v. <span>male</span><sup>2</sup>, n. 4]. – Detto di persona facile a offendersi, che, per eccessivo amor proprio, si risente e s’indispettisce di atti e parole che altri non considererebbero offensivi (e che per lo più non sono tali nelle intenzioni): <i>non si sa come parlargli</i>, <i>tanto è p</i>.; <i>spesso con l’età si diventa permalosi</i>; per estens.: <i>ha una natura p</i>., <i>un carattere permaloso</i>. ◆ Dim. <b>permalosétto</b>, un po’ permaloso, piuttosto facile al risentimento: <i>la Pisana era una bimba vispa</i>, <i>irrequieta</i>, <i>permalosetta</i> (I. Nievo).</p>

<p><b>perspicace</b> agg. [dal lat. <i>perspĭcax -acis</i> «che ha lo sguardo acuto», der. di perspicĕre nel sign. di «guardare dentro, osservare attentamente»], letter. – Propriam., acuto, dotato di notevole potenza, detto della vista o dell’occhio: tutto si trova. È questione di avere la vista perspicace (Panzini). Più com. in senso fig., dotato di sottile discernimento, di intuito fine e penetrante che consente di cogliere anche quello che sfugge ai più: un politico accorto e p.; un p. investigatore; il giovane di negozio, perspicacissimo, aveva già capito (Pirandello); per estens., intelligenza, mente, ingegno, intelletto perspicace. Anche, talora, di ciò che denota acutezza di mente: un’intuizione, una soluzione p.; ha adottato una linea di condotta molto perspicace. ◆ Avv. perspicaceménte, in modo perspicace, con sottile acume: ha perspicacemente intuito anche quello che gli avevamo taciuto.</p>

<p><b>perspìcuo</b> agg. [dal lat. <i>perspicuus</i>, der. di <i>perspicĕre</i> «penetrare con lo sguardo», comp. di <i>per-</i><sup>1</sup> nel sign. di «attraverso» e <i>specĕre</i> «guardare»], letter. – <b>1.</b> ant. Che si lascia attraversare dalla luce, diafano, trasparente: <i>attribuiva le apparenti inegualità della Luna ... alle parti d’essa Luna diversamente opache e perspicue</i> (Galilei). <b>2.</b> Chiaro a intendersi, evidente, di facile comprensione: <i>discorso p</i>.; <i>dimostrazione p</i>.; <i>tutto è lucido e p. nel poema sacro</i> (Pascoli). ◆ Avv. <b>perspicuaménte</b>, letter., in modo perspicuo, con perspicuità: <i>esporre perspicuamente un concetto</i>.</p>

<p><b>pertugio</b> /pertùgio/ (ant. pertuṡo) s. m. [der. di pertugiare]. – Buco, fessura che si sono formati, accidentalmente o no, in un muro, in un terreno e sim.: ad un piccolo pertugio puose l’occhio e vide apertissimamente l’abate stare ad ascoltarlo (Boccaccio); il vento passava per un p. della porta; in geografia fisica, p. beante, nelle regioni carsiche, spaccatura del suolo entro la quale si smaltiscono le acque scorrenti in superficie. Per iperbole, apertura o passaggio (finestra, corridoio e sim.) eccessivamente stretti e angusti: la luce penetrava nella stanza attraverso un p.; Breve pertugio dentro da la Muda ... M’avea mostrato per lo suo forame Più lune già (Dante). In senso più generico, breve spazio libero: l’educande ..., ficcandosi e penetrando tra monaca e monaca, eran riuscite a farsi un po’ di pertugio, per vedere anch’esse qualcosa (Manzoni); frugare in ogni p., in tutti i p., in tutti gli angoli, dappertutto.</p>

<p><b>pìglio</b><sup>1</sup> s. m. [der. di <i>pigliare</i>]. – <b>1.</b> L’atto del prendere. È usato quasi esclusivam. nella locuz. <i>dare di p</i>., afferrare con prontezza e decisione: <i>dare di p. a un’arma</i>, <i>a un bastone</i>; mettere le mani su cosa o persona con atto rapace: <i>e’ son tiranni Che dier nel sangue e ne l’aver di piglio</i> (Dante); più raram., iniziare un’azione qualsiasi, quando sia frutto di determinazione improvvisa: <i>Ma ’l saggio re di Spagna dà di piglio</i>, <i>E se ne va con quel che in man gli resta</i> (Ariosto). <b>2.</b> non com. Presa, o profitto, guadagno: <i>fare un buon piglio</i>.</p>

<p><b>piglio</b>² s. m. [da <i>cipiglio</i>, per aferesi]. - <b>1.</b> [modo di guardare, aspetto e atteggiamento del volto: <i>guardare con p. minaccioso</i>] ≈ espressione, cipiglio. ‖ atteggiamento. <b>2.</b> (<i>fig</i>.) [il modo in cui si dice o esprime qualcosa: <i>dire qualcosa con p. ironico</i>] ≈ tono.</p>

<p><b>picciòlo</b> (letter. <b>picciuòlo</b>) s. m. [lat. pop. <i>peciŏlus</i> (class. <i>petiŏlus</i>), dim. di <i>pes pedis</i> «piede»: propriam. «piedino» e per estens. «picciòlo»]. – <b>1.</b> In botanica, la parte assile, di varia lunghezza, che sorregge la lamina fogliare e la collega al caule: simile a un piccolo ramo nell’aspetto organografico esterno, ne differisce per la struttura anatomica che presenta simmetria bilaterale rispetto al piano normale alla lamina fogliare; è attraversato da uno o più fasci fibrovascolari (che sono numerosi nelle monocotiledoni). <b>2.</b> Per estens., nel linguaggio com., il gambo del frutto, detto più propriam. <i>peduncolo</i>. ◆ Dim. <b>picciolétto</b> (v.).</p>

<p><b>piroga</b> /piròga/ s. f. [dal fr. <i>pirogue</i>, che è dallo spagn. <i>piragua</i>, voce di origine caribica]. – Imbarcazione a remi di tipo primitivo, originaria delle Antille ma poi diffusa anche tra altre popolazioni indigene di varî continenti, costruita scavando un grosso tronco d’albero (p. monoxila) oppure legando o cucendo insieme scorze di alberi, e manovrata in genere con una pagaia (talvolta dotata anche di una piccola vela); p. doppia, caratteristica della Polinesia, ottenuta dall’unione di due piroghe mediante assi trasversali legate ai bordi; p. a uno, a due bilancieri, con uno, due galleggianti paralleli, uniti all’imbarcazione per aumentarne la stabilità.</p>

<p><b>piròliṡi</b> s. f. [comp. di piro- e -lisi]. – Metodo di decomposizione di un composto o di un prodotto con mezzi termici, detto anche piroscissione, largamente usato nell’industria; si effettua talora a bassa temperatura e in presenza di solventi, ma più spesso facendo passare i vapori della sostanza da trattare in tubi riscaldati ad alta temperatura, che possono contenere catalizzatori, o semplici materiali di riempimento, o essere vuoti. Il processo, molto importante nella lavorazione del petrolio, è più noto in Italia con la denominazione ingl. di cracking (v.).</p>

<p id="pl"><strong >plàcet</strong> s. m. [verbo lat., 3<sup>a</sup> pers. sing. del pres. indic. di <em>placere</em> «piacere» (quindi: «piace», cioè si approva, si consente)]. – <strong >1.</strong> Nel linguaggio giur., termine con cui, prima del Concordato con la Santa Sede del 1929, si esprimeva l’assenso dell’autorità civile a determinati atti dell’autorità ecclesiastica affinché diventassero efficaci nell’ambito del territorio nazionale (v. anche <span>placitazione</span>). <strong >2.</strong> Per estens., nell’uso com., approvazione, consenso, permesso: <em>chiedere</em>, <em>ottenere</em>, <em>negare</em>, <em>concedere il p</em>.; <em>non te la posso mandar subito</em>, <em>perché aspetto il p</em>. <em>del Chiarini</em> (Carducci).</p>

<p><b>Plantageneti</b> /Plantagenèti/ (ingl. Plantagenet ⟨pläntä´ǧinit⟩). - Dinastia angioina che tenne il trono inglese a partire dal 1154. Il nome, solo modernamente esteso ai suoi appartenenti, deriva dal fatto che Goffredo il Bello, conte d'Angiò, aveva per stemma un ramo di ginestra (fr. genêt). Enrico II, figlio di Goffredo e di Matilde erede di Enrico I d'Inghilterra, salì sul trono inglese nel 1154. I suoi successori regnarono fino al 1399, quando a Riccardo II successe il cugino Enrico Bolingbroke, che, col nome di Enrico IV, iniziò il ramo lancasteriano dei Plantageneti. Quando Enrico VI nel 1461 fu deposto da Edoardo di York, capo del ramo yorkista dei P., scoppiò la famosa guerra delle Due Rose, che diede il trono (1485) a Enrico Tudor (Enrico VII), discendente per linea femminile da Edoardo III; Enrico VII divenne in tal modo il fondatore di una nuova dinastia.</p>

<p><strong>plàstico</strong><sup>1</sup> agg. [dal lat. <em>plastĭcus</em> «che riguarda il modellare», dal gr. πλαστικός, der. di πλάσσω «plasmare»] (pl. m. -<em>ci</em>). – <strong>1.</strong> Che plasma, che ha la capacità di modellare, di dare una forma. In partic.: <strong>a.</strong> <em>Arte p.</em>, lo stesso che <em>plastica</em> (nel sign. 1 <em>a</em>); <em>arti p.</em>, espressione che (anche per influsso del corrispondente fr. <em>arts plastiques</em>), indica le arti figurative in genere, in quanto creano una forma: <em>quale influenza ha avuto Ercolano sulla moda</em>,<em> sulle arti p.</em>,<em> sulle lettere ...?</em> (Ungaretti). <strong>b.</strong> <em>Chirurgia p.</em>, settore della chirurgia che si occupa della ricostruzione delle superfici cutanee e mucose (o in generale delle pareti di organi o cavità) e dei relativi tessuti di sostegno, a scopo funzionale o estetico. <strong>c.</strong> In fisiologia, <em>alimenti p.</em>, i fattori nutritivi che l’organismo può utilizzare per la formazione e ricostruzione dei proprî tessuti (sono tali in partic. i protidi). <strong>d.</strong> <em>Esplosivi p.</em> (o <em>esplosivi al plastico</em>), materiali ottenuti mescolando sostanze esplosive di elevato potere dirompente con cera, vaselina, olî lubrificanti, ecc.; possono essere sminuzzati e modellati a mano in modo da riempire facilmente cavità di qualsiasi forma (proiettili, ecc.), o da farli aderire a superfici diverse, e sono adoperati per lavori di demolizione e atti di sabotaggio. <strong>2. a.</strong> Che è in relazione con l’arte plastica, che rappresenta qualcosa in rilievo, in tre dimensioni: <em>una rappresentazione p. delle cime alpine</em> (v. <span class="tc-smallcaps">plastico</span>2, n. 1). Anche con riferimento a opera d’arte che raggiunga con i proprî mezzi effetti di particolare risalto: <em>i valori p. di un gruppo marmoreo</em>, <em>di un bassorilievo</em>, o anche <em>di una pittura</em>, <em>di un affresco</em>; <em>una scultura ricca di dinamismo plastico.</em> <strong>b.</strong> Detto di atteggiamento, posa e sim. del corpo umano, gradevole dal punto di vista estetico, composto e quasi solenne, anche se talvolta un po’ studiato: <em>pose p.</em>; <em>accavallò le gambe con un gesto p.</em>; <em>l’oratore accompagnava il discorso con p. gesti delle mani.</em> Per <em>quadri p.</em>, v. <span class="tc-smallcaps">quadro</span>2, nel sign. 3 <em>a.</em> <strong>c.</strong> In senso fig., di parola, verso e sim. che evoca forme, o suggerisce impressioni quasi fisiche: <em>endecasillabi p.</em>; <em>la bellezza p. del verso</em> (Oriani). <strong>3. a.</strong> In tecnologia meccanica, <em>deformazioni p.</em>, particolari deformazioni permanenti, di notevole ampiezza, che danno luogo a una variazione di forma del materiale che le subisce ma non comportano rotture o disgregazioni; <em>lavorazioni per deformazione p.</em>, lavorazioni a caldo o a freddo (laminazione, trafilatura, estrusione, fucinatura, stampaggio) intese a conferire forma e dimensioni desiderate a materiali varî suscettibili di deformarsi permanentemente. <strong>b.</strong> Per estens., di materiale solido suscettibile di deformazioni plastiche: <em>masse</em>, <em>sostanze p.</em>; <em>argilla p.</em>; <em>terreno plastico.</em> In partic., <em>materie p.</em>, materiali macromolecolari caratterizzati dalla proprietà di essere più o meno facilmente lavorabili, per lo più sotto l’azione del calore o della pressione; detti anche <em>plastomeri</em> o <em>sostanze macromolecolari</em> o <em>polimeri</em> o <em>alti polimeri</em> oppure, con espressione ormai poco usata, <em>resine sintetiche</em> (a causa di una certa analogia di proprietà con le resine naturali), possono classificarsi in numerosi modi: in base alle caratteristiche fisico-chimiche si distinguono materie plastiche con proprietà fibroso-plastiche, o materie plastiche propriam. dette (<em>termoplastiche</em> o <em>termoindurenti</em>), e materie plastiche con proprietà elastiche; in base all’origine e ai metodi di preparazione si distinguono in <em>naturali</em>, cioè derivate da sostanze naturali già a struttura macromolecolare, e <em>sintetiche</em>, ottenute per polimerizzazione o per policondensazione; mescolate, sotto forma di polveri, a sostanze solide che ne migliorano le proprietà meccaniche, e a sostanze stabilizzanti, si lavorano mediante diversi sistemi di stampaggio (per compressione, per iniezione, per colata, ecc.), estrusione, laminazione, rivestimento per immersione in letto fluido, soffiaggio a stiro biassiale, filatura, ottenendone oggetti svariatissimi (casalinghi, giocattoli, parti di macchine, tubi, profilati, lamine, lastre, filati, vernici e materiali da rivestimento). <em>Materie p. espanse</em>, particolari materie plastiche, a struttura cellulare, spesso con fori tra loro comunicanti, rigide o flessibili, caratterizzate da basso peso specifico apparente e da elevate proprietà isolanti (termiche, elettriche, acustiche): si preparano o per agglomerazione e sinterizzazione di materie plastiche in forma granulare o per sviluppo di bollicine gassose in seno alla materia plastica allo stato pastoso, e sono largamente usate come rivestimento, materiale da imballaggio, ecc. <em>Materie p. rinforzate</em>, costituite da polimeri nei quali al momento dello stampaggio è introdotto un materiale di rinforzo (per es., fibre di vetro, di carbonio, di boro) che viene a costituire nel manufatto finito una specie di armatura (servono a fabbricare imbarcazioni, sedie, tubi, parti di carrozzeria, lastre); in partic., <em>polimeri auto-rinforzati</em>, caratterizzati da elevate proprietà meccaniche, ottenute non già per aggiunta di un agente esterno, ma per formazione, all’interno della massa, di cristalli liquidi che agiscono da rinforzanti, migliorando le caratteristiche del polimero. <em>Materie p. biodegradabili</em>, ottenute per una maggiore tutela dell’ambiente; per usi speciali (per es., nel campo biomedico), sono disponibili polimeri suscettibili di subire nel tempo processi di degradazione che portano al completo dissolvimento del prodotto (fili per suture, supporti ortopedici, ecc.). <strong>4.</strong> Nella meccanica dei fluidi, detto di liquido non newtoniano in cui occorre inizialmente applicare uno sforzo di taglio ben definito per creare un gradiente di velocità (v. <span class="tc-smallcaps">liquido</span>, n. 1 <em>b</em>). ◆ Il termine compare anche come elemento finale di aggettivi composti della terminologia scient. collegati con sostantivi in -<em>plastica</em> del linguaggio medico (come <em>cheratoplastico</em>, <em>osteoplastico</em>, ecc.) o con sostantivi astratti terminanti in <em>-plasia</em> (come <em>fibroplastico</em>, <em>iperplastico</em>, <em>neoplastico</em>, ecc.). ◆ Avv. <strong>plasticaménte</strong>, per ciò che riguarda la deformazione plastica, ossia l’attitudine ad assumere e mantenere forme diverse: <em>materiale che si deforma plasticamente</em>; <em>sostanze plasticamente malleabili</em>; per estens., con evidenza e rilievo: <em>rappresentare plasticamente le figure nel marmo</em>; fig., con vivezza di rappresentazione e immediatezza espressiva: <em>una descrizione plasticamente forte e incisiva.</em></p>

<p><b>pleonasmo</b> s. m. [dal lat. tardo pleonasmus, gr. πλεονασμός, der. di πλεονάζω «sovrabbondare»]. – Espressione sovrabbondante, formata con l’aggiunta di una o più parole non necessarie dal punto di vista grammaticale o concettuale: frequente nel linguaggio familiare, si può trovare anche nella lingua letteraria e non implica di per sé una violazione di regole grammaticali: «a me mi piace» è un p. molto comune; «entrare dentro» e «uscire fuori» sono pleonasmi.</p>

<p><b>pleonastico</b> /pleo'nastiko/ agg. [dal gr. pleonastikós, der. di pleonasmós "pleonasmo"] (pl. m. -ci). - 1. (ling.) [che costituisce pleonasmo: espressione p.] ≈ espletivo. ‖ ridondante. 2. (estens.) [di atti e comportamenti e sim., di cui si può fare a meno: le tue giustificazioni sono p.] ≈ inutile, superfluo. ↔ utile. ↑ indispensabile, necessario.</p>

<p><b>plèura</b> s. f. [dal gr. πλευρά «fianco»]. – 1. In anatomia, ognuna delle tuniche (membrane) sierose che rivestono ciascun polmone e gli permettono di scorrere con relativa facilità sulle pareti della gabbia toracica: sono costituite da due foglietti continui (p. viscerale, accollata al polmone, e p. parietale, aderente alla parete interna del torace), i quali delimitano una cavità virtuale (cavità pleurica), contenente poco liquido. 2. In zoologia, rivestimento cuticolare che è situato su entrambi i lati di ogni metamero del corpo degli artropodi, tra il tergite e lo sternite.</p>

<p id="po"><b>podagra</b> s. f. [dal lat. podagra, che è il gr. ποδάγρα, comp. di πούς ποδός «piede» e ἄγρα, che significa propriam. «caccia» e compare come 2° elemento compositivo con sign. varî]. – Nella vecchia terminologia medica, lo stesso che gotta, considerata nella sua forma clinica più tipica, con interessamento iniziale e prevalente all’articolazione tra metatarso e falange dell’alluce.</p>

<p><b>pogrom</b> = ‹paġròm› s. m., russo [propr. «distruzione, devastazione», der. del v. gromit′ «devastare, saccheggiare», col pref. po- che indica il completamento di un’azione]. Violenta sollevazione popolare contro comunità ebraiche che, nella Russia zarista ma anche in altre regioni dell’Europa orientale, provocava massacri e saccheggi, spesso perpetrati con la connivenza delle autorità, sotto la spinta di motivazioni economiche (cancellazione di debiti non pagati) mascherate con motivi religiosi (vendetta della crocifissione di Cristo). Per estens., qualunque azione di persecuzione esercitata contro minoranze etniche o religiose con l’appoggio più o meno manifesto dell’autorità centrale.</p>

<p><strong>poiché</strong> (o '<em><strong>pòi che'</strong></em>) cong. – <strong>1.</strong> Con valore temporale, dopo che: <em>Poi ch’èi posato un poco il corpo lasso</em>, <em>Ripresi via per la piaggia diserta</em> (Dante); con questo sign., che è quello proprio e originario, è solo dell’uso ant. e letter. <strong>2.</strong> Con valore causale, dato che, dal momento che, per il fatto che: <em>poiché le cose si stanno sistemando</em>, <em>non c’è motivo di preoccuparsi</em>; <em>poiché il lavoro è finito</em>,<em> me ne vado</em>. Nell’uso odierno si adopera in grafia unita, quasi esclusivamente per introdurre una prop. causale che precede la principale: <em>poiché la pensi così</em>, <em>lascio decidere a te</em> (quando invece la propr. causale segue la principale si preferisce «perché»: <em>lascio decidere a te perché so come la pensi</em>); nell’uso ant. (più spesso in grafia staccata), poteva invece seguire alla prop. principale (cfr. l’uso attuale della locuz. <em>dal momento che</em>): <em>Se fosse amico il re de l’universo</em>, <em>Noi pregheremmo lui de la tua pace</em>, <em>Poi c’hai pietà del nostro mal perverso</em> (Dante); <em>Conosci or – dice – il mio valor a prova</em>, <em>Poi che la cortesia sprezzar ti giova</em> (T. Tasso)</p>

<p><b>ponènte</b><sup>1</sup> s. m. [dal lat. mediev. ponens -entis, propriam. part. pres. del lat. ponĕre «porre» che nella tarda latinità significa anche «tramontare»]. 1. La parte dell’orizzonte dove tramonta il sole; sinon. quindi di occidente e di ovest, rispetto ai quali termini è denominazione più usata nella geografia e in marina, in diretta contrapp. a levante (v. questa voce anche per alcune locuz. in cui entrano tutt’e due le parole): andare a p.; guardare, dirigersi, navigare verso p.; a p. dell’isola; la facciata della casa è volta a ponente; Per li grossi vapor Marte rosseggia Giù nel p. sovra ’l suol marino (Dante); giunsero là dove al ponente L’alto monte Sion volge le spalle (T. Tasso); e, per indicare la posizione relativa di un punto geografico rispetto a un altro: il Portogallo è a p. della Spagna. Come locuz. agg., di ponente, che si trova a occidente (rispetto a un punto determinato o relativamente ad altra zona orientale), o che proviene da terre occidentali: Riviera di P., la Riviera Ligure a occidente di Genova; vento di p., o assol. ponente, nome del vento che spira da occidente (v. anche ponentino2). 2. Regione, paese, o il complesso dei paesi che sono a ovest rispetto a chi parla o a una data località: aspèttone di Ponente tanta [mercatantia] che varrà oltre a tremilia (Boccaccio); ant. come sinon. di Occidente nell’accezione storica: se il terzo Leone pontefice ... non avesse revocato, o per meglio dire suscitato in Ponente il dimenticato titolo dello imperio (P. F. Giambullari). Cfr., in senso analogo, levante, che ha avuto però diffusione molto maggiore.</p>

<p><b>ponènte</b><sup>2</sup> s. m. [dal lat. ponens -entis, part. pres. di ponĕre «porre; deporre; proporre (una questione)»]. Denominazione del relatore (cardinale o prelato) delle cause sacre nelle congregazioni romane.</p>

<p><b>positivo</b> agg. [dal lat. tardo <i>positivus</i>, propr. «che viene posto» (usato soprattutto nel sign. grammaticale), der. di ponĕre «porre», part. pass. posĭtus]. – 1. In generale, che è posto come dato sul piano della realtà oggettuale, e come ciò che è affermato, prescritto sul piano logico e giuridico. Con accezioni partic.: a. Che è stato stabilito per istituzione divina o umana, quindi per atto di una libera volontà (distinto da naturale e da necessario): legge p., sanzionata da un legislatore; diritto positivo, l’insieme delle norme che costituiscono l’ordinamento giuridico effettivamente vigente in uno stato; religione p., quella che ha un’origine storica determinata nella persona di un iniziatore e che si sviluppa storicamente nel tempo dandosi proprie strutture e istituzioni. b. Nella terminologia grammaticale, aggettivo p. o di grado p. (anche grado p. di un aggettivo e, sostantivato, il p.), l’aggettivo che esprime semplicemente una qualità, nel suo stato normale, senza indicazione di grado, in contrapp. al comparativo e superlativo (per es., bello in quanto si oppone a più bello e bellissimo); analogam., avverbio p. (per es., volentieri, rispetto al comparativo più volentieri e al superlativo volentierissimo). c. Nella logica, termine usato talvolta come equivalente di affermativo: giudizio p., quello che pone, o afferma una qualità, un modo di essere. In logica formale, formula p., una formula in cui non compaiono né negazioni né implicazioni. d. In relazione con i valori traslati di porre (in contrapp. a negativo): ordine, comando, precetto p., che prescrive di fare qualche cosa (quello negativo, invece, vieta di fare, prescrive di non fare, una cosa); opera, teoria, propaganda p., o sim., che ha un suo reale contenuto, che è costruttiva, e non si limita a criticare o distruggere concezioni o istituzioni preesistenti. e. In passato, in relazione con un sign. più concreto di porre («collocare»), il termine fu usato (come agg. e come s. m.) per indicare l’organo musicale di media grandezza (fra il portativo e l’organo grande) che, pur essendo trasportabile da un luogo a un altro, doveva essere collocato su qualche mobile o supporto. 2. a. Che è dato dall’esperienza, che è reale, effettivo (opposto a chimerico), quindi anche pratico, utile: conoscenza p., certezza p. (e sostantivato, con valore neutro, il p., l’esistente, l’effettuale, il concreto); scienze p., quelle basate essenzialmente sull’esperienza; come sinon. di positivistico, in alcune locuz.: filosofia p., il positivismo (nel sign. 1 del termine); metodo p. (di ricerca); scuola p.; corrente p.; scuola p. (o sociologica) del diritto penale, la corrente di studî che si affermò in Italia (per opera di C. Lombroso, E. Ferri, R. Garofalo) nella seconda metà del sec. 19°, basata essenzialmente sui postulati che il delinquente è un individuo anormale e che la sanzione penale non ha uno scopo punitivo ma rieducativo, e così qualificata in opposizione alla scuola classica. Per estens., certo, sicuro, fuor di dubbio: notizie, informazioni p.; che molte cose cambieranno con la nuova direzione, è cosa p.; è ormai un fatto p. che ci sarà un aumento del prezzo del carburante; quelle descrizioni dell’avvenire, chiare e p. come quelle del passato (Manzoni); frequente l’uso neutro o sostantivato: è p. che lui non ti voleva danneggiare; tu sei un impiccione: questo è p.; non c’è, non si sa ancora nulla di positivo. Come locuz. avv., di positivo, con certezza, sicuramente: lo so di p., verrà di positivo. Con valore avverbiale, positivo, in risposte o come inciso: «Credi che accetterà?» «Positivo!», certamente, senza dubbio; possiamo chiederglielo, ma lui, positivo, risponderà di no. Anche, nel linguaggio colloquiale, in modo ottimistico, con fiducia: pensare positivo. b. Riferito a persona, che ha il senso della realtà, che bada soprattutto ai fatti, a ciò che ha consistenza e concretezza, e non si perde in chiacchiere e in fantasticherie né si lascia da queste allettare: è un uomo p. (e analogam., ha una mente p., ha idee p., è uno spirito p., e sim.). Talora con senso limitativo, di persona priva d’ideali, che vede nelle cose soltanto i vantaggi reali che queste gli possono procurare, che agisce con calcolo e interessatamente. 3. Contrapposto a negativo, con accezioni varie: a. Di cosa che ha ottenuto l’effetto voluto o desiderato o previsto: l’esame è stato p., o ha dato esito p.; l’indagine ha dato risultati p., oppure i risultati dell’indagine sono stati p.; vaccinazione p., o con esito p., che ha prodotto la reazione prevista. Con sign. analogo, nel linguaggio medico, di responso diagnostico che conferma il sospetto formulato, che integra affermativamente un giudizio diagnostico, e va quindi inteso in senso non benigno, sfavorevole cioè al soggetto esaminato: le analisi hanno dato esito p.; esame radiologico, batteriologico, sierologico p.; reazione di Wassermann positiva (e comunem. wassermann positiva), nella diagnosi della sifilide; espettorato p., l’espettorato in cui è stata dimostrata al microscopio la presenza di bacilli di Koch, appoggiando la diagnosi di lesione tubercolare aperta (e, per estens., in tal caso, è detto positivo anche l’ammalato stesso). Per estens., siero-positivo, riferito a soggetto che, a un particolare esame sierologico, ottiene responso positivo. b. Che esprime e comporta un consenso, che afferma il valore, la validità (o più genericam. la bontà, l’utilità, la possibilità di riuscita, ecc.) di qualche cosa: dare, ricevere una risposta p.; esprimere un giudizio p. (su una persona, su una prova, un’opera, un lavoro fatto, un’iniziativa o un progetto, ecc.); una critica p., che afferma il valore, il pregio di qualcuno o di qualche cosa, che ne riconosce obiettivamente i meriti. c. Vantaggioso, utile a un determinato scopo, o in genere buono, favorevole: queste sono tutte doti p. per l’attività che dovrà svolgere; esaminare, valutare gli aspetti p. e negativi di una situazione; il suo interessamento al nostro progetto è un elemento p.; ha visto soltanto i lati p. della faccenda, i vantaggi; agire in senso p., favorevolmente; con questo sign. si ha talvolta anche il comparativo o il superlativo avverbiale: gli aspetti più positivi della faccenda sono questi; ha qualità, o attitudini, molto positive. Anche sostantivato: non vedo nulla di positivo in questa iniziativa. 4. ant. Semplice, modesto, sobrio, detto sia di cosa (abito, vivanda, ecc.), sia di persona: parlando scolasticamente, si stava almeno nella materia et il discorso era tutto serio e severo. Con questo nuovo modo, che chiamavano positivo (voce italiana tratta dal vestir semplice e senza superflui ornamenti), si dava nell’inezzie (Sarpi). 5. Con sign. e valori più tecnici (e sempre contrapp. a negativo) in alcune discipline scientifiche: a. In chimica, catalizzatore p., che accelera la velocità di una reazione; elementi p., quelli oggi detti elettropositivi; elettrodo p., l’anodo; ione, radicale p., che porta una o più cariche positive. b. In microbiologia e in citologia, di organismi o cellule o loro parti, che si colorano con alcune reazioni tipiche: batterî gram-positivi. c. In elettrologia, elettricità p., quella caratteristica del vetro strofinato con panno di lana e, su scala microscopica, caratteristica dei protoni, e quindi dei nuclei atomici; cariche p., quelle cui è dovuta l’elettricità positiva; polo p. di una pila, di un generatore, quello a potenziale elettrico maggiore rispetto all’altro; ecc. Per analogia, magnetismo p., il magnetismo dovuto a poli magnetici nord (poli magnetici positivi). d. In matematica, numero p., ogni numero reale maggiore di zero, contrassegnato dal segno + (che si usa omettere quando ciò non possa generare equivoci); in geometria, verso p. su una retta (o, più in generale, su una curva), uno dei due orientamenti di cui è suscettibile la retta, fissato convenzionalmente: per una retta posta di fronte all’osservatore è, di solito, quello che va da sinistra verso destra; come verso positivo nella misura degli angoli si assume in genere il verso antiorario (per contrapp. il verso orario viene detto negativo). e. In ottica, immagine p. (anche s. f., la positiva, o s. m., il positivo), v. positiva; lente p., lo stesso che lente convergente. ◆ Avv. poṡitivaménte, realmente, sicuramente: lo so positivamente; davvero, effettivamente: egli era positivamente brutto, d’una bruttezza però non ingrata (De Roberto); in modo positivo, in senso positivo, cioè favorevole: rispondere positivamente; un libro, un film giudicato positivamente dalla critica; con risultati buoni, cioè validi: la cosa si è risolta positivamente. Ant., con riferimento al vestire, o anche alle abitudini di vita, in modo semplice, dimesso: un ritratto del magnifico Lorenzo Vecchio, in abito come egli stava positivamente in casa (Vasari); avendo poca roba, è stato costretto a vivere positivamente (Magalotti).</p>

<p><b>posologia</b> s. f. [dal fr. <i>posologie</i>, comp. del gr. πόσος «quanto» e di -logie «-logia»]. – La parte della farmacologia che studia e determina le dosi dei medicamenti; la determinazione stessa delle dosi (e delle modalità di somministrazione) nei varî casi particolari.</p>

<p><b>posticcio</b> /postìccio/ agg. e s. m. [dall’ant. <i>apposticcio</i>, che è il lat. tardo <i>appositicius</i>, der. di <i>apposĭtus</i>, part. pass. di <i>apponĕre</i> «porre accanto»] (pl. f. -ce). – 1. a. Aggiunto o applicato dopo, o ad arte, allo scopo di imitare quello che non c’è, o non c’è più; quindi non naturale, artificiale, finto: barba p.; denti p.; riccioli p.; capelli p., finti, applicati per speciali acconciature, anche assol., posticci, e più spesso al sing.: mettersi un p.; in testa aveva un p. biondo co’ riccioli, ... e, su, un cappellino ritto come una cresta (Cicognani). b. agg. Provvisorio, che si può rimuovere rapidamente: una parete p.; un ponte, un palco posticcio. c. agg. In senso fig., artificioso, ambiguo, falso: una vita p.; atteggiamenti, sentimenti posticci. d. agg. Detto di nome, inventato, immaginario: nasconderò sotto nomi p. i nomi veri (E. Cecchi). 2. ant. In agraria, terra p., terreno p., terra di riporto, aggiunta ad altra terra, o anche trasportata in un luogo da alluvioni di fiumi o torrenti. Come s. m., terra (per lo più di riporto) dove si coltivano giovani piante destinate a esser trapiantate; vivaio. 3. ant. In marina: a. Remo p., remo che si aggiungeva a un altro, in modo che ce ne fossero due per banco. b. s. m. Il secondo degli uomini che, nelle galee, vogavano allo stesso remo, venendo dopo il vogavanti. In questo e nel seguente sign., fu in uso anche apposticcio. c. s. m. Nella costruzione delle galee, grande telaio di travi di legno, che correva a murata, da poppa a prua, al di sopra dell’orlo dello scafo, e sporgeva di circa 1,50 m, sostenuto da robuste mensole (baccalari): serviva di appoggio agli scalmi dei remi.</p>

<p><b>potàssio</b> s. m. [lat. scient. <i>Potassum</i>, der. del lat. scient. <i>potassa</i>: v. potassa]. – Elemento chimico di numero atomico 19, peso atomico 39,10, simbolo K (dal nome lat. scient. <i>Kalium</i>, che deriva dall’arabo <i>qalī</i> «potassa»): è un metallo alcalino, monovalente, tenero, di colore argenteo, dotato di una spiccata reattività (maggiore di quella del sodio); all’aria umida si ossida, se finemente suddiviso o riscaldato si incendia, con l’acqua reagisce violentemente, decomponendola, e più o meno violentemente reagisce con gli acidi, con l’idrogeno, con gli alogeni, con molte sostanze organiche. È abbondante in natura: nelle acque del mare sotto forma di cloruro, in vasti giacimenti terrestri (probabilmente derivati da antichi grandi bacini marini) sotto forma di cloruri e di solfati (silvite, carnallite, cainite, langbeinite), in molte rocce sotto forma di silicati o silicoalluminati (leucite). Si estrae per riduzione termochimica dalla potassa caustica o dal cloruro di potassio con sodio metallico o con altri riducenti, ottenendosi alla fine del processo potassio metallico di purezza superiore al 99%. Viene usato in sintesi chimiche e, in lega col sodio, per il trasporto di calore in reattori nucleari; gli isotopi 40 e 42 vengono utilizzati in studî di ricerca. Sali potassici, provenienti dai giacimenti minerali, dalle acque dei laghi salati e dal Mar Morto e, in misura assai minore, da diversi sottoprodotti agricoli (ceneri di vegetali, melassi di barbabietola, tartaro delle botti, ecc.), trovano largo impiego per la produzione di fertilizzanti. Numerosi derivati del potassio hanno interesse applicativo: l’acetato, l’alluminato, l’arseniato di potassio in molti processi industriali, il bromato come mezzo ossidante, il bromuro in medicina.</p>

<p id="pr"><b>pranoterapìa</b> s. f. [comp. di <em>prana</em> e <em>terapia</em>]. – Nella medicina alternativa, trattamento curativo fondato sulla supposta presenza nel corpo umano del <em>prana</em>, un’energia vitale universale distribuita nei varî organi e al cui stato di equilibrio o squilibrio sarebbero connesse le sensazioni di benessere e dolore, e sull’ipotesi, non verificata scientificamente, che tale energia si possa trasmettere da un corpo all’altro; viene praticata da terapeuti o guaritori attraverso l’imposizione delle mani in corrispondenza degli organi malati.</p>

<p><b>pravo</b> agg. [dal lat. pravus «deforme, malvagio»], letter. – Malvagio, perverso: uomini p.; guai a voi, anime prave! (Dante, riferendosi alle anime dei dannati); molte genti provàr dure vicende E prave diventàr per lungo affanno (Leopardi); azioni, opere prave; vita, costumi p., rivolti al male. Con sign. attenuato, crudele, spietato: Poi vedi come Amor crudele e pravo Vince Davit (Petrarca); depravato, guasto: gusti p.; usanze prave. Con uso di sost.: la vostra avarizia il mondo attrista, Calcando i buoni e sollevando i pravi (Dante). ◆ Avv., non com., pravaménte, con pravità, malvagiamente.</p>

<p><b>precettare</b> v. tr. [der. di <em>precetto</em>; ma cfr. lat. tardo <em>praeceptare</em>, frequent. di <em>praecipĕre</em> «prescrivere», part. pass. <em>praeceptus</em>] (<em>io precètto</em>, ecc.). – <strong>1.</strong> Ant. nel sign. generico di ordinare, prescrivere con un precetto. <strong>2.</strong> Nel linguaggio giur., invitare formalmente una persona, con un ordine o un avviso scritto, a presentarsi, o ad adempiere determinati obblighi, a comparire in giudizio, a osservare un ordine di un’autorità amministrativa e sim. (invito che comporta, in caso di non ottemperanza, particolari sanzioni disciplinari o provvedimenti attuati d’autorità). In partic.: <strong>a.</strong> Ordinare a lavoratori addetti a servizî di pubblica utilità di riprendere il lavoro interrotto in occasione di agitazioni sindacali, quando dall’interruzione derivino danni non proporzionati all’entità della controversia, o comunque estremamente rilevanti: <em>p</em>. <em>i controllori di volo in sciopero</em>. <strong>b.</strong> Colpire con un ordine di soggiorno obbligato, di confino. <strong>c.</strong> Richiamare alle armi con un ordine scritto i militari in congedo; anche, requisire automezzi o altri beni per le necessità dell’esercito in guerra. <strong>d.</strong> Durante il regime fascista, inviare ordine scritto di presentarsi alla sede del fascio. ◆ Part. pass. <strong>precettato</strong>, anche come agg.: <em>i ferrovieri precettati sono tornati al lavoro</em>.</p>

<p><b>prelazióne</b> s. f. [dal lat. <i>praelatio -onis</i>, der. di praeferre «preferire», part. pass. praelatus]. – 1. a. Il preferire, l’essere preferito; preferenza accordata a persona o cosa rispetto ad altre persone o cose analoghe. b. Diritto di essere preferito ad altri, fondato sulla legge o sulla volontà delle parti; più in partic., priorità assoluta accordata o concessa dalla legge per l’esercizio di un diritto e soprattutto per l’acquisto di un bene (i titolari di un diritto di prelazione sui beni del debitore sono detti creditori privilegiati): causa di p.; lo stato ha diritto di p. per l’acquisto di opere d’arte; esercitare il diritto di p. (o, assol., la p.) in ordine a un acquisto. 2. ant. a. Condizione di superiorità; grado elevato in una gerarchia. b. Dignità ecclesiastica, prelatura.</p>

<p><b>preponderante</b> agg. [part. pres. di <i>preponderare</i>]. – Che è di gran lunga maggiore o superiore, che prevale per numero, autorità, importanza e sim.: <i>si sono ritirati di fronte alle p</i>. <i>forze nemiche</i>; <i>era questa l’opinione p</i>. <i>nell’assemblea</i>; <i>le correnti p</i>. <i>in un partito</i>; <i>nello scrutinio</i>, <i>si prevede che i voti favorevoli saranno nettamente preponderanti</i>.</p>

<p><b>prepoṡizióne</b> s. f. [dal lat. <i>praepositio -onis</i> (der. di praeponĕre «preporre», part. pass. praeposĭtus), che traduce il gr. πρόϑεσις]. – 1. Il fatto di preporre, di essere preposto a un compito, a un incarico, a una funzione; questo sign., etimologico e ant., è tuttora vivo nell’uso burocr.: p. a uffici, servizî o altre unità organiche ..., in leggi riguardanti l’assetto retributivo del personale civile e militare dello stato. Inoltre, nel linguaggio giur., p. institoria, atto con il quale l’institore (v.) viene preposto dal titolare all’esercizio di un’impresa commerciale. 2. In grammatica, parte invariabile del discorso, costituita da una parola accessoria che, premessa a un nome, a un pronome o a una espressione nominale, serve a precisarne la funzione sintattica: p. proprie (di, a, da, in, con, per, su, tra e fra), che non hanno accento proprio ma sono proclitiche, e possono fondersi con l’articolo dando luogo alle p. articolate (v. oltre); p. improprie (per es., sopra, sotto, davanti, dietro, prima, dopo), che hanno accentazione propria, possono essere usate anche come avverbî (per es.: tu vai avanti: io verrò dopo) e non ammettono le forme articolate. La preposizione usata come primo elemento nella formazione di nomi e verbi composti assume la funzione e il nome di prefisso o prefissoide e di preverbio (v. queste voci). ◆ Si dicono p. articolate le parole risultanti dalla fusione di una preposizione semplice (a, da, di [de], in [ne], su) con le forme dell’articolo determinativo: al, allo, alla, ai, agli, alle; dal, dallo, ecc.; del, dello, ecc.; nel, nello, ecc. Per con e per c’è la tendenza, ormai generalizzata, a evitare, almeno nell’uso scritto, le forme composte: soltanto col e coi hanno ancora una certa frequenza, mentre sono rari i composti collo, colla, cogli, colle per con lo, con la, con gli, con le; delle forme composte con per, sopravvivono, sia pur raramente (e sentite come pedantesche) pel e pei, mentre sono abbandonate pello, pella, pegli, pelle. Le preposizioni articolate del, dello, ecc. si usano spesso, spec. nel linguaggio parlato, col valore di articoli partitivi: bevve del vino; portò del pane; e poi c’è degli imbrogli (Manzoni); si usano anche, non sempre bene, dopo altra preposizione: una cosa che durerà per degli anni; è andato a cena con degli amici. ◆ Per le preposizioni articolate è stata riadottata da alcuni scrittori dell’Ottocento e del primo Novecento, soprattutto sull’esempio del Carducci, la grafia staccata: de ’l per del; de lo per dello; ne la per nella e sim.; alcuni conservano nelle preposizioni composte con l’articolo i (ai, dei, ecc.) la forma apostrofata (a’, de’, ecc.), conforme alla pronuncia toscana, spec. davanti ad altro monosillabo che contenga un dittongo discendente: a’ suoi be’ dì (Carducci).</p>

<p><b>presbiopìa</b> s. f. [comp. di <i>presbi</i>(<i>te</i>) e -<i>opia</i>, sul modello di <i>miopia</i>]. – In medicina, difetto della vista, frequente nell’età matura o senile, consistente in una diminuzione del potere di accomodazione (cioè della facoltà che possiede il cristallino di modificare, mediante variazione della curvatura delle sue superfici, il suo potere rifrattivo) con conseguente impossibilità della visione distinta da vicino.</p>

<p><b>prèsbite</b><sup>1</sup> agg. e s. m. e f. [dal gr. πρεσβύτης «vecchio», per il fatto che la presbiopia è una condizione tipica dell’età avanzata]. – Di occhio affetto da presbiopia; più com., di persona che ha gli occhi presbiti: <i>essere</i>, <i>diventare p</i>.; anche come sost.: <i>un p</i>., <i>una p</i>.; <i>occhiali da presbite</i>. In senso fig., letter., di chi (o di ciò che) non è capace di percepire e comprendere eventi vicini, o ha scarsa memoria di fatti recenti: <i>l’occhio della scienza</i>, <i>miope e p</i>. <i>nel medesimo tempo</i>, <i>non poteva andare al di là del microscopio e del telescopio</i> (Oriani); <i>la memoria dei vecchi è p</i>. <i>quanto la loro vista</i> (Bigiaretti).</p>

<p><b>presbitèrio</b> s. m. [dal lat. tardo (eccles.) <i>presbyterium</i> «collegio dei preti» (gr. πρεσβυτέριον, propr. «consiglio degli anziani», der. di πρεσβύτερος: v. presbitero)]. – <b>1.</b> ant. Dignità sacerdotale, sacerdozio. <b>2.</b> Parte della basilica cristiana riservata al vescovo e al clero, situata in fondo alla navata centrale e terminata dall’abside: in genere ha al centro la cattedra vescovile e attorno alle pareti i seggi per i preti, spesso è leggermente rialzata, mediante alcuni gradini, sopra la cripta del martire, e talvolta è separata dal vano principale mediante transenne o plutei. <b>3.</b> ant. Il collegio presbiteriale di una chiesa con il vescovo a capo, collegio che in seguito diede luogo ai capitoli nelle chiese cattedrali, e in Roma al collegio cardinalizio. <b>4.</b> Nell’organizzazione delle chiese presbiteriane, il consiglio dei membri della chiesa. <b>5.</b> region. La casa dove abita, solo o con altri preti, il parroco o il rettore di una chiesa: <i>eravamo usciti dal villaggio</i>, <i>e già appariva non lontano la parete bianca del presbiterio</i> (E. Praga).</p>

<p><b>prescìndere</b> v. intr. [dal lat. <i>praescindĕre</i>, che però aveva solo il sign. proprio di «tagliare davanti», comp. di prae- «pre-» e scindĕre «dividere, lacerare»] (pass. rem. io prescindéi, non com. prescissi, tu prescindésti, ecc.; rari i tempi composti con il part. pass. prescisso, anch’esso poco com.). – Tralasciare, lasciare da parte, non prendere in considerazione: prescindo da opinioni personali e vengo al punto centrale della questione; spec. usate le locuz. a prescindere da, prescindendo da, facendo astrazione da, non tenendo conto di: a p. da ogni valutazione personale, riconosco che il suo intervento è stato utile; prescindendo dal fatto che non ne ho i mezzi, è un appartamento che non acquisterei mai.</p>

<p><b>pretium sceleris</b> <i>prèzzium šèleris</i> locuz. lat. (propr. «prezzo del misfatto»), usata in ital. come s. m. – Espressione in uso nel linguaggio giur. e forense per indicare il compenso corrisposto alla persona cui è stato richiesto il compimento di un fatto illecito o una prestazione contraria al buon costume.</p>

<p><b>pretore</b> s. m. /pretóre/ [dal lat. <i>praetor -oris</i>, da *praeitor, der. di praeire «andare avanti», propr. «chi precede (l’esercito)»]. – 1. Nell’antica Roma, nome dato in origine ai supremi magistrati della repubblica, comandanti in quanto tali della legione, in seguito chiamati consoli; il titolo rimase allora a un magistrato minore, il cui potere fu ristretto a funzioni esclusivam. giurisdizionali, e ai magistrati che furono istituiti successivamente con analoghe funzioni. P. urbano, quello che amministrava la giustizia tra i cittadini romani; p. peregrino, avente la giurisdizione nei processi tra persone di altra nazionalità. 2. Nell’ordinamento giudiziario italiano, in passato (la figura del pretore è infatti stata abolita nel 1998), magistrato con competenza territoriale delimitata dal mandamento ed estesa per materia sia ai giudizî civili sia a quelli penali: p. titolare; p. onorario; p. capo. Per la locuz. giornalistica p. d’assalto, v. assalto.</p>

<p><b>previdènza</b> s. f. [dal lat. tardo <em>praevidentia</em>, der. di <em>praev</em><em>ĭ</em><em>dens</em> -<em>entis</em> «previdente»]. – <b>1.</b> Qualità di chi è previdente, di chi, presagendo le necessità future, prende per tempo le misure adatte a fronteggiarle e superarle, sia come atteggiamento abituale sia come comportamento adottato in particolari circostanze: <em>è un uomo di rara p</em>.; <em>il suo è stato un atto di p</em>.; <em>in quella situazione hai mancato di previdenza</em>; <em>la p</em>. <em>non è il forte di questo popolo</em> (Ungaretti). <b>2.</b> <b>a.</b> Azione (che più esplicitamente viene indicata come <em>p</em>. <em>sociale</em>) svolta dallo stato allo scopo di assicurare ai lavoratori, e in seguito a tutti i cittadini, i mezzi materiali di sopravvivenza e l’assistenza necessaria quando vengono a trovarsi in condizioni di bisogno (vecchiaia, periodi di disoccupazione involontaria, infortunî e malattie, invalidità di vario tipo): <em>Istituto Nazionale della Previdenza Sociale</em>, ente pubblico cui è affidata la gestione dell’assicurazione contro l’invalidità e la vecchiaia e contro la disoccupazione involontaria, oltre ad altre funzioni di sicurezza sociale; genericam., <em>istituti</em>, <em>opere</em>, <em>enti di previdenza</em>. <b>b.</b> Talvolta, con sign. concr. e spec. al plur., i singoli provvedimenti previdenziali: <em>sono necessarie ulteriori previdenze</em>.</p>

<p><b>prigione</b><sup>1</sup> /prigióne/ (ant. <b>pregióne</b>) s. f. [dal fr. prison, che è il lat. pre(he)nsio -onis «l’atto di prendere», der. di pre(he)ndĕre «prendere» (v. prendere e prensione)]. – 1. a. Lo stesso che carcere, rispetto a cui è più usato nel linguaggio com.: mettere in p.; andare in p.; era un disonesto, e una volta o l’altra doveva finire in p.; per rimanere liberi bisogna, a un bel momento, prendere senza esitare la via della p. (Giovanni Guareschi); passare la vita in p.; è stato condannato a quattro anni di p.; dovrà scontare dieci anni di p.; marcire in p., restarvi rinchiuso per lunghissimo tempo; uscire di (più com. che dalla) prigione. Prigione di stato, il carcere destinato ai prigionieri politici, nei paesi a regime autoritario dell’età moderna (fino al sec. 19°): quel castello, stato eretto per difender Parigi dalle incursioni degli Inglesi, non serviva, fino dal regno di Luigi XIV, che ad uso di prigione di Stato (Manzoni). b. Al plur., la costruzione adibita a prigione: le p. sono situate alla periferia della città (cfr. l’analogo uso del plur. le carceri). 2. In senso fig.: a. Luogo, ambiente particolarmente buio e angusto, o anche opprimente e soffocante per la vera o presunta mancanza di libertà che vi regna: questa stanza sembra una p.; non dovete considerare la scuola come una p.; l’ufficio per me è diventato una prigione; amo le selve e i boschi e i monti, ... e convienemi vivere su le lastre e le mura stupide di queste prigioni che chiamano città (Carducci); vivere, essere rinchiuso in una p. dorata, di chi si trova in luogo confortevole e privilegiato, ma è privato della propria libertà (cfr., con sign. analogo, gabbia dorata: v. gabbia, n. 1 a). b. Nel linguaggio ascetico o letter., la p. terrena, la vita sulla terra come stato di attesa e di sofferenza per l’anima che aspira alla vita ultraterrena; la p. del corpo o corporea, la materialità fisica del corpo in cui è come rinchiusa e soffocata la spiritualità dell’anima: un ritorno gioioso alla propria dimora celestiale dall’esilio terrestre nella prigione corporea (Bacchelli). Con altro traslato, la p. eterna, l’inferno: Chi siete voi che contro il cieco fiume Fuggita avete la pregione etterna? (Dante). c. Con uso più personale e poet., stato di soggezione (soprattutto alla potenza dell’amore): Amor con sue promesse lusingando Mi ricondusse a la prigione antica, E die’ le chiavi a quella mia nemica Ch’ancor me di me stesso tene in bando (Petrarca).</p>

<p><b>pro-</b><sup>1</sup> 〈<i>prò</i>〉 [dal lat. <i>pro</i>-]. – Prefisso verbale e nominale di molte parole derivate dal latino o formate modernamente, con varia funzione e diversi sign.: <b>1.</b> In verbi (generalmente provenienti dal latino) e nei loro derivati, significa «fuori» o «davanti» (<i>proclamare</i>, <i>progettare</i>, <i>pronunciare</i>), «davanti e in basso» (<i>procombere</i>, <i>prosternare</i>), oppure indica estensione, prosecuzione nello spazio e nel tempo (<i>procedere</i>, <i>progredire</i>, <i>propagare</i>, <i>protrarre</i>, <i>procrastinare</i>, <i>promuovere</i>), e sim. <b>2.</b> In nomi di parentela, indica o gli ascendenti, più o meno lontani, dei genitori, talora i collaterali di quelli (<i>proavo</i>, <i>progenitori</i>, <i>prozio</i>) o, meno spesso, i discendenti (<i>pronipote</i>) dei parenti designati dal sostantivo a cui si premette. <b>3.</b> Con senso di «invece di, in luogo di», si prepone soprattutto a nomi designanti una funzione, un ufficio, una carica, per indicare la persona che fa le veci di un’altra: <i>proconsole</i>,<i> propretore</i>, ecc. (in latino, <i>pro</i> aveva originariamente funzione prepositiva, e si diceva <i>pro consule</i>, <i>pro praetore</i>,<i> pro legato</i>, ecc., divenuti poi <i>proconsul</i>,<i> propraetor</i>,<i> prolegatus</i>, ecc.). Analogo sign. ha il prefisso in <i>pronome</i> (lat. <i>pronomen</i>). <b>4.</b> Sul modello inglese, si sono formati anche in italiano alcuni agg. (come <i>protedesco</i>, <i>probritannico</i>, <i>prorusso</i>, ecc., equivalenti ai più comuni <i>filotedesco</i>, ecc.), nei quali il prefisso, significante «in favore di, che sta dalla parte di», è usato con un valore che non ha antecedenti in latino, dove soltanto in funzione prepositiva <i>pro</i> aveva tale sign. (v. <span>pro</span>1). Con senso simile si trova inoltre in pochissimi altri termini tecnici, di formazione più recente, come <i>prodetonante</i> («che favorisce la detonazione»), <i>progestativo</i> («che esplica azione favorevole alla gestazione»).</p>

<p><b>proclive</b> agg. [dal lat. <i>proclivis</i>, comp. di <i>pro</i>-<sup>1</sup> «in avanti» e clivus «pendìo»], letter. – Che inclina, che è naturalmente disposto a un certo comportamento: <i>esser p. all’indulgenza, a lasciar correre</i>; aveva sperimentato sua moglie ... non molto p. all’amore (Pirandello); anche con riferimento a comportamenti considerati riprovevoli: <i>esser p. al vizio del bere, alla maldicenza, al turpiloquio</i>. </p>

<p><strong>proctologìa</strong> s. f. [comp. di <em>procto-</em> e -<em>logia</em>]. – In medicina, branca della gastroenterologia volta allo studio dell’intestino retto, che si avvale di peculiari tecniche d’indagine (proctosigmoidoscopia, esplorazione rettale, clisma opaco, ecc.).</p>

<p><b>pro tempore</b></i> /prɔ 'tɛmpore/ locuz. lat. (propr. "per un certo tempo"), usata in ital. come avv. e agg. - ■ avv. [per un determinato periodo: <i>esercitare pro tempore una funzione</i>] ≈ <i>ad interim</i>, in via provvisoria, provvisoriamente, temporaneamente, transitoriamente. ↔ definitivamente, in pianta stabile, stabilmente. ■ agg. invar. [che ha durata limitata a un determinato periodo: <i>direttore pro tempore dell'ufficio</i>] ≈ interinale, provvisorio, temporaneo, transitorio. ↔ definitivo, fisso, permanente, stabile.</p>

<p><b>Proci</b> (gr. μνηστῆρες) Nell’Odissea, i principi di Itaca e delle isole vicine, che, installatisi come pretendenti di Penelope nella casa di Ulisse durante l’assenza dell’eroe, ne dilapidavano i beni. Il loro capo era Antinoo; fra gli altri maggior rilievo ha Eurimaco, che alla fine tentò invano di riconciliarsi con Ulisse. I P. furono uccisi da Ulisse, manifestatosi dopo la prova dell’arco. Per vendicare i P., le loro famiglie mossero guerra a Ulisse, ma il combattimento fu sospeso dall’intervento di Atena.</p>

<p><b>procrastinare</b> v. tr. [dal lat. <i>procrastinare</i>, der. di <i>crastĭnus</i>, agg. di <i>cras</i> «domani», col pref. <i>pro</i>-1] (io procràstino, ecc.), letter. – Differire, rinviare da un giorno a un altro, dall’oggi al domani, allo scopo di guadagnare tempo o addirittura con l’intenzione di non fare quello che si dovrebbe: p. il pagamento; p. una riunione, un impegno; continua a p. la partenza. Spesso con uso assol.: io insisto a sollecitarlo, ma lui procrastina sempre; la civiltà asburgica … procrastinava e rimandava per sopravvivere (Claudio Magris).</p>

<p><b>pròdromo</b> s. m. [dal lat. <i>prodrŏmus</i> «messaggero, precorritore, staffetta», gr. πρόδρομος, agg. «che corre avanti» e s. m. «precursore», comp. di προ- «pro-2» e del tema δρομ- «correre»]. – 1. Circostanza, fatto, indizio che precede e annuncia il manifestarsi di un altro fatto o fenomeno, generalm. portatore di complicazioni, noie, difficoltà e sim.: la questione della lingua fu il p. della questione politica (Carducci); spesso al plur.: i p. della rivoluzione, della guerra, di una crisi; sui p. e manifestazioni del misterioso male se ne sentì di ogni colore (Buzzati). In partic., in medicina, manifestazione morbosa, per lo più senza carattere di specificità, che precede l’insorgenza dei sintomi caratteristici di una malattia. 2. letter. Introduzione a un’opera; scritto che si considera introduttivo a un’opera maggiore o abbozzo di un lavoro definitivo: quest’oda non è che un p. d’una cantica lirica intitolata «La Libertà italica» (Foscolo).</p>

<p><b>profìcuo</b> agg. [dal lat. tardo <i>proficuus</i>, der. di <i>proficĕre</i> nel sign. di «giovare»]. – Che dà profitto, che si dimostra utile e vantaggioso: <i>studî p</i>.; <i>letture p</i>.; in partic., che produce guadagno, che è fonte di ricchezza: <i>un lavoro</i>, <i>un commercio p</i>.; <i>un’attività industriale molto p</i>.; <i>l’affare ha avuto una p</i>. <i>riuscita</i>. ◆ Avv. <b>proficuaménte</b>, con profitto, con utilità: <i>lavorare proficuamente</i>; <i>frequentare proficuamente le lezioni</i>.</p>

<p><b>proèmio</b> /proèmio/ s. m. [dal lat. <i>prooemium</i>, gr. προοίμιον, comp. di πρό «avanti» e οἶμος «strada», poi anche «canto, melodia»]. – 1. Parte introduttiva di un’opera, di un poema, di un’orazione, di un discorso: il p. dell’Iliade, dell’Orlando Furioso; il 1° libro del Convivio fa da p. a tutto il trattato; in genere, esser p., far da p. (a qualche cosa), fare da introduzione a ciò che segue. 2. Per estens., non com., premessa, preambolo: dopo un verisimil suo proemio, Gli disse che Zerbin fatto avea questo (Ariosto).</p>

<p><b>proferire</b> (o profferire; ant. proferére e profferére, e più raro proferare e profferare) v. tr. [dal lat. proferre «metter fuori, mostrare», comp. di pro- «avanti» e ferre «portare»] (io proferisco o profferisco, tu proferisci o profferisci, ecc. [ant. pròfero o pròffero, ecc.]; pass. rem. proferìi, proferisti, ecc., o proffèrsi [ant. profèrsi], ecc.; part. pass. proferito o proffèrto [ant. profèrto]). – 1. Pronunciare, cioè emettere uno o più suoni vocali, con riguardo sia al modo di articolarli, sia alla formazione di parole o di frasi: p. bene, male, correttamente una consonante; p. piano, sottovoce; proferì distintamente il suo «sì»; alla mia obiezione non proferì sillaba; non ha proferito parola in tutta la sera; anticam. anche con uso assol.: Leva’ il capo a proferer più erto (Dante), sollevai più ritto il capo per pronunciare le parole; egli pessimamente ... profereva (Boccaccio), articolava molto male le parole. Sempre come sinon. di pronunciare, determinando il contenuto delle parole, spec. in quanto si esprimano con forza o con una certa solennità: p. una bestemmia; p. un giudizio, una sentenza, una condanna; p. un giuramento; e più genericam.: appena ebbe proferite queste parole, si morse la lingua (Manzoni). 2. Offrire, proporre: p. aiuto, amicizia, assistenza; un fratino giovane ci proferì ... di accompagnarci a visitare i santuari (Papini). In questo sign., anche per accostamento al più com. offrire, è più frequente la forma profferire (v.), con -f- geminata, e così il pass. rem. proffèrsi e il part. pass. proffèrto.</p>

<p><b>prolessi</b> /prolèssi/ (meno com. prolèpsi) s. f. [dal lat. tardo prolepsis, gr. πρόληψις «anticipazione», der. di προλαμβάνω «anticipare, prendere prima»]. – 1. Figura retorica consistente nel prevenire, confutandola, una possibile obiezione. 2. a. Costruzione sintattica (detta anche anticipazione) in cui si anticipano una o più parole (o un’intera proposizione) che secondo l’uso grammaticale dovrebbero invece essere collocate dopo (per es., si ha il pronome dimostrativo in posizione prolettica in: «questo vorrei dirvi fin d’ora, che sarete ampiamente ricompensati per il lavoro svolto»). b. Figura retorica consistente nell’enunciare come contemporaneo di un’azione un fatto che ne sarà solo la conseguenza (per es.: si calmarono le placide onde, il cui senso è «si calmarono le onde, divenendo placide»). 3. In filosofia, termine (gr. πρόληψις, lat. praesumptio) con cui nella logica postaristotelica si designò più volte il concetto, o considerandolo (come nello stoicismo) quale formazione naturale e originaria della mente umana antecedente all’esperienza, o interpretandolo (come nell’epicureismo) quale semplice schema mnemonico dell’esperienza passata, capace di «anticipare» nella mente l’esperienza futura. 4. Col sign. etimologico (e più spesso nella forma prolepsi), in botanica, sviluppo anticipato di un organo; può essere naturale, ossia dovuta a cause interne, o provocata artificialmente, come succede nella forzatura delle piante agrarie (per es., per la produzione anticipata di fiori).</p>

<p><b>prologo</b> /pròlogo/ s. m. [dal lat. <i>prolŏgus</i>, gr. πρόλογος, comp. di προ- «avanti» e λόγος «discorso»] (pl. -ghi). – 1. Nelle antiche tragedie e commedie greche e latine, monologo o dialogo che introduceva l’azione, e serviva a esporre l’antefatto o a illustrare il contenuto dell’opera: il p. delle tragedie greche. Nel teatro moderno, breve premessa contenente l’esposizione dell’antefatto, per lo più in forma di monologo, che precede un’opera teatrale in prosa o in musica: i p. dei drammi di Schiller; il p. de ‘I Pagliacci’ di Leoncavallo. Anche, l’attore che recita o canta il prologo di un’opera teatrale, quando esso è costituito da un monologo: fare la parte del prologo. 2. estens., Introduzione, discorso introduttivo a un’opera; o preambolo a un discorso parlato: fare un lungo p. a una conferenza; «Non si convien» disse Filandro «tale Prologo a me» (Ariosto). 3. fig., Fatto che precede o preannuncia il manifestarsi di altri dello stesso genere: quello fu il p. di tutta una serie di malintesi tra loro. ◆ Dim. prologhétto, prologhino; spreg. prologùccio.</p>

<p><strong>promiscuità</strong> s. f. [der. di <em>promiscuo</em>]. – L’essere promiscuo, caratteristica di ciò che è promiscuo; mescolanza: <em>p</em>. <em>di lingue</em>, <em>di culture</em>, <em>di razze</em>; in partic., <em>p</em>. <em>di sessi</em> (anche assol. <em>promiscuità</em>), presenza in uno stesso luogo di maschi e femmine; <em>la p</em>. <em>degli alunni</em>, di una scuola o di una classe; <em>anticamente nelle chiese era evitata la p</em>.; <em>gruppi di baracche squallide</em>, <em>costruite con legnami sconnessi e lamiere ondulate</em>, <em>dove vivevano i poveri</em>, <em>nella p</em>. <em>e nella sporcizia</em> (C. Levi). Con sign. specifico, nell’antropologia evoluzionista del sec. 19°, <em>p</em>. <em>sessuale</em>, presunta condizione basilare per lo sviluppo del <em>matriarcato</em>, in cui i rapporti sessuali non sarebbero stati ancora regolati da norme di scambio matrimoniale.</p>

<p><strong>promìscuo</strong> agg. [dal lat. <em>promiscuus</em>, der. del tema di <em>miscere</em> «mescolare»]. – <strong>1.</strong> Misto, indistinto, costituito dalla mescolanza di cose diverse: <em>società p</em>., formata da persone diverse per condizione o per provenienza etnica; <em>matrimonio p</em>., contratto fra persone di diversa razza o religione; <em>scuola p</em>., <em>classe p</em>., maschile e femminile insieme; <em>trasporto p</em>., quello di persone e cose, effettuato contemporaneamente e con uno stesso mezzo di trasporto. In teatro, <em>attore</em>, <em>attrice p</em>., che è in grado di sostenere parti sia comiche sia drammatiche. In agraria, <em>coltura p</em>., quella che in un dato appezzamento comprende sia piante legnose sia piante erbacee. <strong>2.</strong> In grammatica, <em>nomi di genere p</em>., sostantivi che pur avendo grammaticalmente un solo genere (o solo maschile o solo femminile), possono essere riferiti a entrambi i sessi (per es. <em>persona</em>, <em>testimonio</em>, <em>vittima</em>, ecc.; e moltissimi nomi di animali: <em>leopardo</em>, <em>coccodrillo</em>, <em>volpe</em>, ecc.). ◆ Avv. <strong>promiscuaménte</strong>, in modo promiscuo, senza distinzione: <em>i prigionieri venivano ammassati promiscuamente in sudice baracche</em>; anche con l’accezione grammaticale: <em>nome usato promiscuamente</em>.</p>

<p><b>prònao</b> s. m. [dal gr. πρόναος, comp. di προ- «avanti» e ναός «tempio» (propr. «posto davanti al tempio»); lat. <i>pronāus</i>]. – Nei templi antichi, lo spazio compreso tra la cella del tempio e le colonne antistanti e, in alcuni particolari edifici di culto, come i mitrei, la stanza che precede il santuario; nei templi greci ha in genere profondità uguale o poco maggiore all’ampiezza di un intercolumnio, in quelli romani è assai vasto e talvolta quadrato. Per estens., la parte anteriore di un edificio sacro o profano, anche moderno, che abbia forma simile.</p>

<p><b>pròno</b> agg. [dal lat. <i>pronus</i>, der. della prep. pro «in avanti»]. 1. Chinato, piegato verso terra: stava p. e immobile; stare, giacere, dormire p., con il ventre in giù (contr. di supino); gettarsi p., prostrarsi in atto di adorazione, di devozione; camminare proni, a testa in giù, detto spec. degli animali quadrupedi. 2. fig. a. non com. Incline, propenso a una condotta, a un comportamento (soprattutto in senso negativo): sendo gli uomini più p. al mal che al bene (Machiavelli); l’intellettuale e il retore ... proni al servilismo e alla cortigiana adulazione (B. Croce). b. Tendente ad assoggettarsi facilmente, pronto a cedere, arrendevole: avere un atteggiamento p.; quei ragazzi sono sempre stati p. ai voleri dei genitori; anche per calcolo o per viltà: gli ambiziosi carrieristi, p. ai voleri dei dipendenti più rumorosi (Einaudi). Poet., riferito alla terra in quanto soggetta ad accettare passivamente il corso degli eventi: Uomini, pace! Nella p. terra Troppo è il mistero (Pascoli). ◆ Avv. pronaménte, non com., in posizione prona, o, fig., con atteggiamento servile, passivo, di umile sottomissione.</p>

<p><b>pronòstico</b> (non com. <b>prognòstico</b>) s. m. [dal lat. <i>prognostĭcum</i>, gr. προγνωστικόν, neutro sostantivato dell’agg. προγνωστικός, der. di πρόγνωσις «prescienza» (v. prognosi)] (pl. -<i>ci</i>). – <b>1.</b> Forma di presagio, cioè previsione e predizione di avvenimenti futuri (o giudizio sul modo con cui si svolgeranno determinati fatti), tratto da una interpretazione astrologica dei segni celesti o da altri eventi ritenuti segni premonitori (sogni, volo di uccelli, carte, ecc.), o anche più semplicemente fondato su ipotesi o esperienze personali: <i>fare</i>, <i>trarre</i>, <i>formulare un p</i>.; <i>fare un buon p</i>., <i>un cattivo p</i>., preannunciare avvenimenti felici o spiacevoli; <i>indovinare</i>, <i>sbagliare il p</i>.; <i>azzardare un p</i>.; <i>il p</i>. <i>si è avverato</i>. Col senso più generico di previsione: <i>fare pronostici sul raccolto</i>, <i>sul tempo</i>, <i>sulle elezioni politiche</i>, <i>su una gara sportiva</i>, <i>sulle corse dei cavalli</i>; <i>godere il favore del p</i>., essere dato come probabile vincitore alla vigilia di una gara, di un concorso e sim. <b>2.</b> estens. Indizio, segno che fa prevedere qualche cosa: <i>il cielo stellato mi sembra un buon p</i>. <i>per la giornata di domani</i>; <i>la sua grande serenità è interpretata da tutti come un buon p</i>.; <i>il grido della civetta sembrò un lugubre p</i>. <i>per la notte</i>. <b>3.</b> In medicina, lo stesso, ma molto meno com., di <i>prognosi</i>.</p>

<p><b>pronubo</b> /prònubo/ s. m. e agg. [dal lat. tardo <i>pronŭbus</i>, formato come <i>pronŭba</i> e sull’esempio di questo]. – 1. a. Presso i Romani (non com.), chi assisteva lo sposo nella cerimonia nuziale. b. In senso fig., la parola è talora usata (al masch. e al femm., e anche come agg.) a indicare chi promuove la conclusione di un matrimonio, oppure, nel linguaggio poet., chi (o ciò che) favorisce o assiste a un’unione amorosa: la p. notte; col favore della p. luna. Cfr. gli usi fig. simili di paraninfo. 2. In biologia, detto di animali (insetti, ecc.) che nelle piante zoidiofile impollinano i fiori.</p>

<p><b>propàggine</b> (ant. <b>propàgine</b>) s. f. [dal lat. <i>propago</i> -<i>gĭnis</i>, der. di <i>propages</i>, suo sinon., che ha la stessa formazione di <i>propagare</i> (v. <span>propagare</span>)]. – <b>1.</b> In agraria, il ramo che viene piegato e interrato per la propagginazione di una pianta. Si usa anche come sinon. di <i>propagginazione</i>, spec. in frasi come <i>fare le p</i>., <i>propagare</i>, <i>moltiplicare</i>, <i>riprodursi per p</i>., e sim. <b>2.</b> fig. <b>a.</b> letter. Derivazione, diramazione, discendenza: <i>le ultime p</i>. <i>di una famiglia</i>, <i>di un’antica popolazione</i>; anche, più spesso, in senso spaziale: <i>le estreme p</i>. <i>degli Arabi in Occidente</i>; <i>una dinastia regnante che aveva le sue p</i>. <i>in quasi tutta l’Europa</i>. <b>b.</b> Nel linguaggio medico, diramazione: <i>le p</i>. <i>di un nervo</i>, <i>di un vaso sanguifero</i>. <b>c.</b> Con riferimento ai rilievi montuosi, contrafforte, continuazione:<i> le p</i>. <i>di una montagna</i>; <i>il rilievo settentrionale della Sicilia si può considerare una p</i>. <i>dell’Appennino Calabro</i>. <b>d.</b> Con sign. più astratto: <i>distruggere il male</i>, <i>il vizio fin nelle sue propaggini</i>.</p>

<p><b>propalare</b> v. tr. [dal lat. tardo <i>propalare</i>, der. dell’avv. <i>palam</i> «apertamente, palesemente», col pref. pro-1]. – Divulgare, rendere noto, far conoscere in giro, soprattutto cose non vere, o riservate e che dovrebbero rimanere nascoste: p. una notizia, un segreto, un pettegolezzo, una menzogna, e sim.; meno com. con sign. più oggettivo: li lasciarono così ... per destar la famiglia e p. la gran novella (I. Nievo).</p>

<p><b>propedèutica</b> s. f. [femm. sostantivato dell’agg. seguente]. Complesso di nozioni il cui apprendimento ha valore preparatorio per lo studio di una disciplina, di una scienza, di un’arte: p. alla chimica organica; lezioni di p. allo studio della filosofia; sono stati organizzati dei seminarî di p. per gli studenti di italianistica.</p>

<p><b>prosa</b> /'prɔza/ s. f. [dal lat. (oratio) prosa, propr. "(discorso) che procede per tutta la riga"; prosa è il femm. di prosus, forma arcaica per prorsus "che cammina diritto"]. - 1. (crit.) a. [espressione letteraria non vincolata a regole metriche e ritmiche: scrivere in p.] ↔ poesia. b. (estens.) [testo redatto in un linguaggio sciolto da regole metriche e ritmiche: una p. del Foscolo] ≈ ‖ brano, scritto. 2. (fig., spreg.) [assenza di aspirazioni ideali, per meschinità di interessi e sim.] ≈ e ↔ [→ PROSAICITÀ (2)].</p>

<p><b>proscrizióne</b> s. f. [dal lat. <em>proscriptio -onis</em>, der. di <em>proscrib</em><em>ĕ</em><em>re</em>: v. <span class="maiuscoletto"><span class="sc">proscrivere]. – <b>1.</b> Nell’antica <annotation type="locations" score="2.5" df="None" uri="/enciclopedia/roma/">Roma, in origine, l’avviso affisso in pubblico che annunciava la vendita all’incanto dei beni di un debitore; in seguito, ogni pena, e in partic. l’esilio, e la morte, che includendo la confisca dei beni ne comportava la vendita; nei tempi moderni, esilio, bando: <em>colpire con la p</em>.; <em>liste di p</em>., gli elenchi delle persone che venivano proscritte (le prime furono compilate da L. Cornelio Silla nell’anno 82 a. C. per colpire i suoi avversarî politici). <b>2.</b> fig. Abolizione, allontanamento, condanna di cose che non si vogliono riconoscere o accettare o di cui si voglia comunque impedire la diffusione: <em>p. di un’idea</em>, <em>di una dottrina</em>, <em>di un’usanza</em>, <em>di un libro</em>.</p>

<p><b>prosecco</b> = Vitigno coltivato nel Trevigiano, che produce un vino bianco, o uno spumante, dal gusto asciutto o amabile.- ETIM deriv. dal nome di Prosecco, località in provincia di Trieste da cui proviene tale vitigno - sec. XVII</p>

<p><b>prospiciente</b> <b>prospiciènte</b> (meno bene <b>prospicènte</b>) agg. [dal lat. <i>prospiciens</i> -<i>entis</i>, part. pres. di <i>prospicĕre</i> «guardare innanzi»]. – Che guarda, che ha il prospetto su un luogo, in locuzioni quali: <i>il lato dell’edificio p</i>. <i>il viale</i>, <i>la finestra p</i>. <i>il giardino</i>, <i>i villini p</i>. <i>il mare</i>, e sim. (anche <i>sul viale</i>, <i>sul giardino</i>, <i>sul mare</i>): <i>mi sentii allargare il petto</i>, <i>all’aria</i>, <i>alla luce che entravano per due ampie finestre prospicienti il fiume</i> (Pirandello).</p>

<p><b>Pro tempore</b> (traduzione letterale: temporaneamente) è una locuzione latina che viene usata spesso nel linguaggio comune per indicare una situazione temporale transitoria, non definitiva. Nel linguaggio giuridico e amministrativo la locuzione viene utilizzata invece per indicare la vigenza di una carica o funzione, come in Sindaco pro tempore = Sindaco in carica.</p>

<p><b>proṡodìa</b> s. f. [dal gr. προσῳδία, comp. di πρός «a, verso» e ᾠδή «canto» (equivalente quindi del latino <i>accentus</i>, che della voce greca è un calco); lat. <i>prosodĭa</i>]. – Termine usato dai grammatici greci per designare, indipendentemente dall’articolazione essenziale di un suono, ogni particolarità accessoria che appare nella realizzazione di esso nella parola, e cioè intonazione, aspirazione, quantità, ecc. In senso ristretto e più com., ogni nozione o particolarità che concerne la quantità o durata della sillaba, soprattutto in rapporto alla versificazione (per cui talvolta la parola è usata come sinon. di <i>metrica</i>): <i>p. greca</i>, <i>latina</i>; <i>regole</i>, <i>leggi</i>, <i>trattato di p</i>.; <i>errore di prosodia</i>. Per estens., non com., il complesso delle norme per l’accentazione delle parole, nelle lingue che non distinguono la quantità. In fonologia, con riferimento a una lingua, l’insieme dei <i>caratteri prosodici</i>, cioè di quei caratteri fonici – dinamici, melodici, quantitativi – che sono peculiari di una data sezione del discorso (parola o sillaba).</p>

<p><b>pròtome</b> s. f. [dal gr. προτομή «busto», der. di προτέμνω «tagliare davanti»]. – Termine introdotto nella nomenclatura artistica del sec. 19° per indicare un elemento decorativo molto diffuso nell’arte antica, costituito dalla testa, talora anche con parte del busto, di una figura umana o di un animale o fantastica: <i>p. leonina</i>; se ne hanno esempî nella decorazione architettonica, in scultura, in lavori di metallo, terracotta, ceramica a rilievo, ecc.</p>

<p><b>protomàrtire</b> = s. m. e f. [comp. di proto- e martire]. I primi martirî cristiani; è termine usato sia come appellativo tradizionale di s. Stefano (in tal caso in funzione di attributo: santo Stefano protomartire), sia per indicare i santi morti durante le persecuzioni in età tardoimperiale romana: i p. della Chiesa.</p>

<p><b>protruṡióne</b> s. f. [der. di <i>protrudere</i>]. – <b>1.</b> Lo sporgere in fuori, detto soprattutto (in anatomia, nella zoologia descrittiva, nel linguaggio medico) di un organo o di una parte del corpo, come fatto normale o patologico: <i>p</i>. <i>delle labbra</i>, <i>del mento</i>, <i>dei globi oculari</i>, ecc.; meno com., l’atto volontario di spingere in fuori, di far sporgere: <i>p</i>. <i>della lingua</i>. In fonetica, <i>p</i>. <i>labiale</i>, lo stesso che <i>arrotondamento labiale</i> (v. arrotondamento). <b>2.</b> In vulcanologia, <i>p</i>. <i>solida</i>, massa di lava già solidificata all’interno del condotto vulcanico che fuoriesce lentamente all’esterno in forma di cupola o di obelisco, per la pressione dei gas e del magma sottostanti.</p>

<p><b>pudico</b> /pudìco/ agg. [dal lat. <i>pudīcus</i>, der. di pudere «sentir vergogna»] (pl. m. -chi). – 1. Che rivela pudore, sia con riferimento a persone, sia con riferimento a sentimenti, parole, atti che rivelano pudore, pudicizia: una donna p., un adolescente p.; Io così p., così compita, Vedevo un uomo a me venire piano E avvolgermi quasi avido la vita (Patrizia Valduga); un atteggiamento, un linguaggio, un sorriso p.; sguardi p.; un silenzio p.; un p. rossore; amore, abbraccio, bacio p., casto, innocente. Talora anche con riferimento a cose: indossare un abito castamente pudico. 2. letter. Riservato, discreto: mantenne per tutto il tempo un silenzio p.; Cui fu donato in copia, Doni con volto amico, Con quel tacer pudico, Che accetto il don ti fa (Manzoni); mansueto, umile: quella mandra fortunata ..., P. in faccia e ne l’andare onesta (Dante). ◆ Avv. pudicaménte, in modo pudico, con pudicizia: arrossire pudicamente; abbassare pudicamente gli occhi; vestirsi pudicamente.</p>

<p><b>puerpèrio</b> s. m. [dal lat. <i>puerperium</i>, der. di <i>puerpĕra</i> «puerpera»]. – <b>1.</b> In fisiologia, il periodo di tempo di 6-8 settimane che intercede tra l’espulsione della placenta e il ritorno alla normalità degli organi genitali femminili; durante questo periodo l’utero si riduce progressivamente e gradualmente di volume, i frustoli di decidua vengono eliminati, l’epitelio della mucosa uterina si ricostituisce e le lacerazioni più o meno ampie e profonde che si sono prodotte durante il periodo espulsivo del parto si cicatrizzano. <b>2.</b> In etnologia, <i>p</i>. <i>dell’uomo</i> (o <i>maritale</i>), lo stesso che <i>covata</i>, n. 3.</p>

<p><b>pulzèlla</b> (o <b>pulcèlla</b>) s. f. [dal fr. ant. <i>pulcele</i> (mod. <i>pucelle</i>), da un lat. pop. <i>*pulicella</i>, di origine incerta (forse der. di <i>pullus</i> «animale giovane»)], letter. – Fanciulla non maritata, vergine: <i>Esso parlava ancor de la larghezza Che fece Niccolò a le pulcelle</i> (Dante, alludendo al dono che s. Nicolò fece a un concittadino povero perché potesse maritare le sue figlie); <i>pulcella partitami da casa mia</i>, <i>al Papa andava che mi maritasse</i> (Boccaccio); <i>Siedono su le panche le pulzelle</i> (Pascoli). È parola che s’incontra oggi raramente, solo in frasi d’intonazione scherz. (<i>si è fidanzato con una pulzella dell’alta nobiltà</i>, e sim.) o in locuz. derivate dal fr. come: <i>la pulcella d’Orléans</i> o assol. <i>la Pulcella</i> (fr. <i>la pucelle d’Orléans</i> o assol. <i>la Pucelle</i>), santa Giovanna d’Arco. ◆ Accr. <b>pulzellóna</b> (o<i> pulcellóna</i>), per lo più scherz., donna nubile non più giovane; il dim. è formato quasi sempre dalla variante con -<i>z</i>-, <b>pulzellétta</b> (raro <i>pulzellina</i>): <i>E pulzellette gioveni e garzoni Baciarsi ne la bocca e ne le guance</i> (Folgóre da San Gimignano).</p>

<p><b>pùnico</b> agg. e s. m. [dal lat. <i>Punĭcus</i>, agg. di <i>Poeni</i> «Cartaginesi»; cfr. gr. Φοίνικες «Fenici»] (pl. m. -<i>ci</i>). – Che si riferisce alla cultura sviluppatasi nelle colonie fenicie del Mediterraneo occidentale a partire dal VI sec. a. C. circa in seguito alle interazioni con le popolazioni autoctone e per le proprie dinamiche culturali. Nell’uso corrente, sinon. meno com. di <i>cartaginese</i>, usato in vece di questo in alcune locuz. e sign. particolari: <i>guerre p</i>., le tre guerre combattute dai Romani contro i Cartaginesi tra il 264 e il 146 a. C.; <i>perfidia p</i>. o, per antifrasi, <i>fede p</i>. (lat. <i>Punica fides</i>, in Sallustio), espressione allusiva alla proverbiale slealtà dei Cartaginesi; letter., <i>pomo p</i>., melagrana (così detta dai Latini, <i>malum Punicum</i>, prob. in quanto proveniente dall’Africa): <i>Scrissi i miei versi in su le poma puniche</i> ... (Sannazzaro). <i>Lingua p</i>. o, come s. m., <i>il punico</i>, lingua semitica di origine fenicia parlata dai Cartaginesi.</p>

<p><b>putrèlla</b> = s. f. [dal fr. <i>poutrelle</i>, dim. di <i>poutre</i> «trave»]. Profilato metallico sagomato a doppio T (v. profilato), di non grandi dimensioni: nelle costruzioni civili le putrelle sono usate soprattutto come travetti portanti di solai d’acciaio, piattabande, travetti secondarî per impalcati di ponti di ferro, ecc.</p>

<section aria-label="End">
<a href="o.html">«O</a>
<a href="index.html">Index</a>
<a href="q.html">Q»</a>
</section>

</article>

</body>
</html>
