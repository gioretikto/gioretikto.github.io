<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La responsabilità per fatto altrui">
	<title>La responsabilità per fatto altrui</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La responsabilità per fatto altrui</h1>

<p>S'è detto che l’art. 2043 c.c. accoglie il principio nessuna responsabilità senza colpa, in virtù del quale è imputabile, e quindi perseguibile in materia di responsabilità extracontrattuale, chi ha la c.d. capacità
naturale, ossia la <i>capacità d'intendere e di volere</i>.  <br> La c.d. capacità legale, invece, che si acquista — sia pure in via presuntiva — con il raggiungimento della maggiore età, rileva unicamente
nel campo dei rapporti obbligatori. <br> Non è imputabile, viceversa, e non risponde pertanto delle conseguenze del fatto dannoso, chi non aveva la capacità d'intendere e di volere al momento in cui ha commesso il fatto, a meno che lo stato d’incapacità derivi da sua colpa (art. 2046 c.c.). <br>La regola generale è che, qualora l’autore di un determinato fatto lesivo non sia imputabile, perché incapace d'intendere e di volere, il risarcimento è dovuto da chi è tenuto alla sua sorveglianza (art. 2047 comma 1 c.c.). La responsabilità del sorvegliante è diretta, perché discende, in virtù di una presunzione iuris tantum, dalla violazione di un preciso dovere, che è appunto quello di provvedere alla vigilanza di chi non è capace di determinarsi in maniera cosciente e responsabile: si parla, in questi casi, di <i><b>culpa in vigilando</b></i> (colpa nell’esercitare la vigilanza).<br>  Il sorvegliante è liberato se fornisce la prova di non aver potuto impedire il fatto: tale prova, secondo la giurisprudenza, deve consistere nella dimostrazione di non aver mai creato o lasciato permanere, con riferimento allo stato d’incapacità della persona sorvegliata, situazioni di pericolo in cui questa potesse dar luogo con il proprio comportamento a eventi dannosi. Nel caso in cui il danneggiato non abbia potuto ottenere il risarcimento da chi è tenuto alla sorveglianza, il giudice, in considerazione delle condizioni economiche delle parti, può condannare a un'equa indennità l’autore del danno (art. 2047, comma 2 c.c.).<br> Se si tratta di danno cagionato dal fatto illecito di un <b>minore (non emancipato)</b>, la responsabilità fa carico, se il minore è capace d’intendere e di volere e quindi imputabile, al padre e alla madre ovvero, se c'è coabitazione, al tutore (art. 2048, comma 1 c.c.). Tale responsabilità si estende, a seguito dell'entrata in vigore della L. 183/1983, all’affidatario per i fatti commessi dall’affidato — nel caso di affidamento familiare o preadottivo — mentre del tutto privo di valore è oggi il richiamo contenuto nell'art. 2048 all'istituto dell’affiliazione. <br> Stessa disciplina per i precettori e i maestri d’arte: questi, ai sensi
dell'art. 2048, comma 2 c.c., sono responsabili del danno cagionato dal fatto illecito dei loro allievi e apprendisti nel tempo in cui sono sotto la loro vigilanza.<br> Sia genitori e tutori sia <b>precettori</b> e <b>maestri d’arte</b> sono liberati da responsabilità se provano di non aver potuto impedire il fatto (art. 2048, comma 3, c.c.). La prova liberatoria non è invece ammessa per i padroni e i committenti, i quali sono responsabili per i danni arrecati dal fatto illecito dei loro domestici e commessi nell'esercizio delle incombenze cui sono adibiti (art. 2049 c.c.): il fondamento della responsabilità in cui incorrono tali soggetti è da rinvenire nel fatto che essi si avvalgono dell'operato altrui per ampliare il proprio raggio d'azione, ragion per cui devono farsi carico delle conseguenze che tale operato produce. Si parla, al riguardo, di <i>culpa in eligendo</i> (colpa appunto nello scegliere le persone). </p>

<section aria-label="End">
<a href="tutela_aquiliana_credito.html">«La tutela aquiliana del credito</a>
<a href="index.html">Index</a>
<a href="responsabilità_oggettiva.html">La responsabilità oggettiva»</a>
</section>

</article>

</body>
</html>
