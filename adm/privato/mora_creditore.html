<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La mora del creditore">
	<title>La mora del creditore</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La mora del creditore</h1>

<p>Molto spesso l'adempimento risulta impossibile per il debitore, se manca una certa <i>cooperazione del creditore</i>: il lavoratore non può eseguire la sua prestazione, se il datore non gli permette di entrare in fabbrica, o non gli fornisce la materia prima da lavorare; chi deve consegnare una partita di merce scaricandola nei magazzini del cliente non può farlo, se questi non gli fa trovare i magazzini pronti a riceverla; e così via.<br> Generalmente il creditore dà questa cooperazione, che è nel suo stesso interesse. Ma non può escludersi che talora eviti di darla, per ragioni che possono essere diverse: semplice dimenticanza o trascuratezza, ma anche qualche suo preciso controinteresse (ad es., i magazzini dove il debitore dovrebbe scaricare la merce fornita sono già pieni di altra merce, che il creditore non vuole spostare). In questi casi, l'impossibilità di adempiere può pregiudicare i <i>legittimi interessi del debitore</i>: l'interesse a evitare spese e danni (come quelli subiti dal fornitore, i cui camion, dopo un viaggio inutile, tornano indietro carichi della merce non scaricata per l’indisponibilità dei magazzini del cliente); l’interesse a non dare al creditore pretesti per lamentare di non avere ricevuto la prestazione, o averla ricevuta in ritardo, e così chiedere un risarcimento; l’interesse a liberarsi dell’obbligazione, risultato che si realizza con l'adempimento; l’interesse a mettersi in condizione di poter tranquillamente esigere la controprestazione. <br> Talora il debitore potrebbe anche avere un più specifico interesse a eseguire la prestazione, dalla cui esecuzione si attende vantaggi indiretti: l'attore impegnato con un produttore cinematografico a girare un film può essere interessato non solo al compenso economico ma anche a recitare effettivamente in quel film, che potrà aumentare la sua popolarità: qui ci si può domandare se non ci sia un vero e proprio obbligo del creditore di fare in modo che il debitore esegua la sua prestazione. Ma, come regola, <i>il creditore non ha un vero e proprio obbligo di ricevere la prestazione</i> del debitore: chi ha comprato il biglietto per un concerto non è obbligato ad assistervi. Il creditore ha tutt'al più un <i>onere</i> di cooperare all'adempimento del debitore: non è obbligato a farlo, ma se non lo fa perde il vantaggio della prestazione, e inoltre può incorrere in ulteriori conseguenze svantaggiose.<br> Sono le conseguenze della mora del creditore: la situazione del creditore che trascura ingiustificatamente di compiere quanto necessario perché il debitore possa adempiere; o che ingiustificatamente rifiuta di ricevere l’adempimento offertogli dal debitore (<a href="cc.html#1206">art. 1206 c.c.</a>). A questa situazione la legge ricollega effetti miranti a tutelare i giusti interessi del debitore. <br> La mora del creditore presuppone, ovviamente, che il suo rifiuto sia <i>ingiustificato</i>: non c'è mora se il creditore rifiuta la prestazione per qualche buona ragione (ad es. perché qualitativamente inesatta, o parziale).</p>

<h2>L’offerta della prestazione</h2>

<p>Prima di illustrare gli <i>effetti della mora</i>, occorre precisare che questi nor si producono în modo automatico per il rifiuto o la mancata cooperazione da parte del creditore, ma solo se il debitore assume una certa iniziativa, compiendo un determinato atto: l’offerta della prestazione al creditore. Ma l’offerta può presentarsi in vari modi:</p>

<ul>
	<li><p>per produrre la mora del creditore, deve essere un’<b>offerta solenne</b> (o <b>formale</b>): deve cioè presentare tutti i requisiti indicati dall’<a href="cc.html#1208">art. 1208 c.c.</a>, e in particolare deve essere fatta attraverso un pubblico ufficiale (notaio o ufficiale giudiziario). La legge vuole così evitare dubbi e contestazioni, per un’esigenza di certezza. Le concrete modalità con cui l’offerta solenne deve compiersi possono variare a seconda del tipo di prestazione dovuta, e danno luogo a diversi tipi di offerta:</p>

		<ul>
			<li><p>l'offerta <b>reale</b> riguarda la prestazione di consegnare denaro, titoli di credito o cose mobili al domicilio del creditore, e implica che tali oggetti siano materialmente recati al domicilio del creditore (<a href="cc.html#1209">art. 1209 c.c.</a>, c. 1);</p></li>

			<li><p>l’offerta per intimazione riguarda la consegna di cose mobili in luogo diverso dal domicilio del creditore, oppure la consegna di un immobile, e si fa notificando al creditore un’intimazione a ricevere le cose mobili (<a href="cc.html#1209">art. 1209 c.c.</a>, , c. 2) o rispettivamente a prendere possesso dell’immobile (art. 1216);</p></li>
		</ul>
	</li>

	<li><p>dall'offerta solenne si distingue l'<b>offerta secondo gli usi</b>, fatta senza le formalità previste dalla legge per l’offerta solenne. Il valore e l’efficacia di essa
sono diversi, a seconda del tipo di prestazione:</p>

		<ul>
			<li><p>per le <i>prestazioni di fare</i>, l’offerta secondo gli usi (consistente nella intimazione al creditore di ricevere la prestazione, o di compiere gli atti necessari a tal fine), è sufficiente a produrre la mora del creditore (<a href="cc.html#1217">art. 1217 c.c.</a>);</p></li>
			<li><p>in tutti gli <i>altri casi</i>, l'offerta secondo gli usi non basta a mettere in mora il creditore e produrre gli effetti conseguenti; a tale fine occorre, in più, che il debitore faccia il <b>deposito</b> delle cose dovute, mettendole a disposizione del creditore, e che il deposito sia accettato da questo o convalidato dal giudice (art. 1214). <br> Anche nel caso che abbia fatto offerta solenne, il debitore può avere interesse a fare il deposito delle cose che il creditore abbia rifiutato. In tal caso, il deposito non serve a determinare gli effetti della mora, che si sono già prodotti con l'offerta, bensì a determinare un effetto ulteriore, che di per sé la mora del creditore non produce: la iberazione del debitore dall’obbligazione (<a href="cc.html#1210">art. 1210 c.c.</a>).</p></li>
		</ul>
	</li>
</ul>

<h2 id="effetti">Gli effetti della mora del creditore</h2>

<p>La mora del creditore produce i seguenti <b>effetti a favore del debitore</b>:</p>

<ul>
	<li><p>“ il debitore <i>non risponde dei danni</i> causati dal mancato adempimento, il quale è imputabile non a lui, ma allo stesso creditore, che si è autodanneggiato;</p></li>
	<li><p>se è il debitore a subire danni o sopportare spese a causa del mancato adempimento, egli può chiedere il risarcimento al creditore (<a href="cc.html#1207">art. 1207 c.c.</a>, c. 2);</p></li>
	<li><p>il debitore <i>non deve gli interessi o i frutti</i> della cosa da consegnare, che abbia mancato di percepire (art. 1207, c. 1);</p></li>
	<li><p>si produce lo <i>spostamento a carico del creditore del rischio dell’impossibilità sopravvenuta della prestazione</i>.</p></li>
</ul>

<p>L'effetto di <b>spostamento del rischio</b> vale per i rapporti obbligatori con prestazioni corrispettive, e consiste in questo. Se durante la mora del creditore la prestazione da lui attesa diventa impossibile <i>per causa non imputabile al debitore</i>, il debitore non solo è <i>liberato</i> dall’obbligazione, che si estingue (cosa che accadrebbe anche indipendentemente dalla mora del creditore: 23.23), ma in più <i>conserva il diritto alla controprestazione</i> che il creditore debba a sua volta eseguire in suo favore (art. 1207, c. 1). Un esempio: A vende a B dei prodotti, che B fa in modo di non farsi consegnare come stabilito, per cui A lo mette in mora; successivamente un ordine dell’autorità mette quei prodotti fuori commercio, vietandone la circolazione; a questo punto la prestazione di A è diventata impossibile e la sua obbligazione si estingue; normalmente si estinguerebbe anche la contro-obbligazione di B di pagare ad A il prezzo dei prodotti; ma siccome B era in mora al momento in cui si è verificata l'impossibilità, egli resta obbligato a pagare il prezzo ad A.
<br> Questi effetti si producono dal giorno dell’offerta solenne, fatta con le formalità di legge (<a href="cc.html#1207">art. 1207</a>, c. 3). Se l’offerta è secondo gli usi, si producono solo dal giorno del deposito. In tutti gli altri casi di <i>offerta non formale</i> (ad es., una semplice lettera del debitore al creditore), gli effetti della mora non si producono, eccezion fatta per uno solo di essi: l'<i>esonero del debitore dalla responsabilità</i> per i danni derivati dal mancato adempimento (<a href="cc.html#1220">art. 1220</a>).</p>

<section aria-label="End">
<a href="adempimento_modalità.html">«Le modalità dell'adempimento</a>
<a href="index.html">Index</a>
<a href="nominalistico.html">Le obbligazioni pecuniarie: principio nominalistico, debiti di valuta e debiti di valore»</a>
</section>

</article>

</body>
</html>