<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La tutela aquiliana del credito">
	<title>La tutela aquiliana del credito</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La tutela aquiliana del credito</h1>

<p>La tutela aquiliana nel caso di lesione del credito da parte di un terzo estraneo al rapporto obbligatorio, negata nel 1953 all'associazione calcio Torino in seguito al disastro aereo di Superga, fu ritenuta ammissibile dalla Cassazione per la prima volta nel 1971. <br> Nel 1953 i giudici si erano richiamati alla tradizionale concezione secondo cui di fronte ai rapporti di natura obbligatoria, la cui lesione non poteva che provenire dal debitore, non era possibile ammettere l’esistenza di un generale dovere di astensione a carico della collettività dei consociati: donde la conclusione che l’<a href="cc.html#2043">art. 2043 c.c.</a> non assicurava al creditore alcuna immediata e diretta protezione verso i terzi. Il diritto di credito, secondo questa concezione, non era opponibile <i>erga omnes</i> e poteva, perciò, essere tutelato solo in sede di inadempimento dell’obbligazione. <br> Nel 1971, invece, vi fu un'inversione di rotta: la Cassazione statuì che, in linea di principio, non vi era ragione perché la risarcibilità del danno ai sensi dell'art. 2043 c.c. non potesse invocarsi anche da chi deducesse la lesione di un credito. La Corte affermò in quell'occasione (caso Meroni) il seguente principio: <i>chi con il proprio fatto doloso o colposo cagionava la morte del debitore aveva l'obbligo di risarcire il danno subìto dal creditore, qualora la morte avesse determinato per il creditore medesimo una perdita definitiva e irreparabile</i>. <br> Nel 1953, il risarcimento era stato negato per l'assenza del nesso causale richiesto dall'<a href="cc.html#1223">art. 1223 c.c.</a> (richiamato dall'<a href="cc.html#2056">art. 2056 c.c.)</a> in quanto, secondo i giudici, i danni si ricollegavano alla lesione di un diritto di credito — quello alla prestazione sportiva da parte dell'atleta — a sua volta conseguenza della lesione di un altro diritto, quello alla vita, giudicato preminente rispetto al credito: il nesso di derivazione causale, in altri termini, non era diretto e immediato (come richiesto dall’<a href="cc.html#1223">art. 1223 c.c.</a>), ma indiretto e mediato. La Cassazione, invece, statuì nel 1971 che l'art. 1223 c.c. aveva soltanto la funzione di circoscrivere l'area dei danni risarcibili a quelli che fossero conseguenza della lesione del diritto di credito secondo un criterio di <b>causalità adeguata</b>. <br>Negli anni a seguire, poi, la tesi della tutela aquiliana di rapporti di natura obbligatoria si è progressivamente affermata fino a diventare un indirizzo consolidato. Ciò che si richiede, ai fini del risarcimento, è che il danno sofferto dal creditore sia <b>definitivo</b> e <b>irreparabile</b>, sicché anche una perdita momentanea può essere risarcita se al pregiudizio che ne è derivato non sia possibile porre rimedio: nel caso del calciatore Meroni, pur avendo la Cassazione ammesso la risarcibilità della lesione del diritto di credito, il risarcimento era stato negato proprio perché si era ritenuto che la società non avesse sofferto alcuna perdita rilevante dall’uccisione del calciatore (investito da un auto) che era stato sostituito con un altro atleta; mentre un pastificio aveva ottenuto il risarcimento del danno da un'impresa di costruzioni che aveva provocato l'interruzione della corrente elettrica per 20 ore (Cass., S.U., 2135/1972).</p>
 
<section aria-label="End">
<a href="danno_biologico.html">«Il danno biologico</a>
<a href="index.html">Index</a>
<a href="responsabilità_fatto_altrui.html">La responsabilità per fatto altrui»</a>
</section>

</article>

</body>
</html>
