<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="L’impossibilità della prestazione"/>
	<title>L’impossibilità della prestazione</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>L’impossibilità della prestazione</h1>

<p>Che cosa significa «impossibilità» della prestazione? Di sicuro è diventata «impossibile» la prestazione di consegnare merci, delle quali un atto sopravvenuto della pubblica autorità vieta il commercio e ordina la distruzione in quanto dannose per la salute; o di consegnare un quadro, che nel frattempo sia andato distrutto in un incendio. Questa è la c.d. <i>impossibilità oggettiva e assoluta</i>: oggettiva, perché non deriva da una particolare condizione propria del soggetto debitore, ma da fatti esterni; assoluta, perché insuperabile da chiunque. Questo tipo di impossibilità (posto che non dipenda dal debitore) certamente libera il debitore stesso. Ma è l’unico tipo di impossibilità che può liberarlo? Rispondere di sì equivarrebbe a dire — in risposta alla questione formulata poco sopra — che lo sforzo del debitore deve spingersi fino a un limite estremo, perché anche se la prestazione è diventata co-
stosissima, difficilissima, pericolosissima — ma non proprio impossibile nel rigido senso appena visto — egli è ugualmente tenuto ad adempierla.<br> Ma una tale risposta, oltre che eccessivamente dura per la categoria dei debitori, sarebbe anche inconciliabile con <i>altri principi generali</i> posti dalla legge in materia di obbligazioni. L’art. 1176 stabilisce che nell'adempimento il debitore deve usare la rorzzale diligenza: ma adottare il criterio visto poco sopra equivarrebbe a pretendere da lui molto di più della normale diligenza. L’art.
1175 stabilisce che l’attuazione del rapporto obbligatorio deve obbedire alla regola della correttezza: ma pretendere dal debitore l'adempimento di una prestazione diventata enormemente più costosa, difficile e pericolosa — anche se non proprio «impossibile» in senso oggettivo e assoluto — non sarebbe corretto. Questo significa che l’«impossibilità» dell’art. 1218 va intesa in un altro senso.<br> Facciamo un esempio. Il gestore di un piccolo traghetto che fa servizio dalla terraferma all’isola si impegna, per l’indomani, a trasportare sull’isola il pacco affidatogli da un cliente. Se l'indomani c’è mare a forza quattro, il trasporto risulta un po’ più difficile e oneroso del normale (le manovre di attracco sono più complicate, si consuma più carburante, ecc.): ma è pacifico che questo sforzo in più al traghettatore si può chiedere, e che il suo eventuale inadempimento sarebbe ingiustificato; l'<i>impossibilità liberatoria non può confondersi con quella che è solo una maggiore difficoltà o onerosità della prestazione</i>, di cui il debitore deve farsi carico. Ma poniamo che il mare sia a forza otto: in condizioni così pericolose i traghetti normalmente non navigano, e il trasporto non viene fatto. Il gestore del traghetto risponde di questo inadempimento? Se adottassimo il criterio dell’impossibilità oggettiva e assoluta, dovremmo dire di sì, perché la prestazione non era impossibile in quel senso: il traghetto avrebbe ben «potuto» affrontare il mare, e forse, con un po’ di fortuna e molto rischio, ce l'avrebbe fatta a raggiungere l’isola; oppure, non volendo correre un tale pericolo, il gestore avrebbe ben «potuto» provvedere al trasporto con un elicottero. E, non essendosi avvalso di queste «possibilità» di adempimento, il debitore dovrebbe rispondere per l’inadempimento.</p>

<p>Ma è chiaro che una soluzione del genere sarebbe irragionevole e ingiusta: in circostanze come quelle descritte, è giusto e ragionevole che il debitore non risponda dell’inadempimento, perché non si può pretendere da lui uno sforzo così estremo come quello consistente nell’affrontare situazioni di grave pericolo, o nel ricorrere a mezzi completamente diversi e infinitamente più costosi dei mezzi normalmente impiegati per l’adempimento di quell’obbligazione. A questo risultato si arriva, con un concetto di impossibilità per cui la prestazione deve ritenersi impossibile quando, per adempierla, occorrerebbero attività e mezzi che vanno al di là di ciò che normalmente e ragionevolmente può richiedersi per quel tipo di prestazione; attività e mezzi che corrisponderebbero a una prestazione sostanzialmente diversa da quella formante oggetto dell’obbligazione assunta.<br> Così inteso, il concetto di impossibilità della prestazione non ha un significato univoco e definito una volta per tutte, ma assume volta a volta sigrificati diversi — e diversamente rigorosi — a seconda del tipo di prestazione che viene in gioco. Con la conseguenza che, a seconda del tipo di prestazione dovuta, al debitore inadempiente può essere più o meno facile provare che ricorre una «impossibilità» capace di giustificare il suo inadempimento e liberarlo dalla responsabilità.</p>

<section aria-label="End">
<a href="mora_debitore.html">«La mora del debitore</a>
<a href="index.html">Index</a>
<a href="responsabilità_inadempimento.html">La Responsabilità per inadempimento»</a>
</section>

</article>

</body>
</html>