<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="L’impossibilità sopravvenuta della prestazione"/>
	<title>L’impossibilità sopravvenuta della prestazione</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>L’impossibilità sopravvenuta della prestazione</h1>

<p>L’obbligazione si estingue se la prestazione diventa impossibile (art. 1256): ad es., se in base a un contratto di locazione X è obbligato a mettere la propria casa di montagna a disposizione di Y, che ci vuole passare le vacanze, per il periodo dal 1° luglio al 31 agosto, e il 22 aprile una disastrosa alluvione spazza via la casa, l'obbligazione di X si estingue. Si badi: stiamo parlando di impossibilità della prestazione <b>sopravvenuta dopo la nascita dell’obbligazione</b>; se la prestazione risultava già impossibile al momento in cui l'obbligazione veniva assunta, questa non sarebbe neppure nata per mancanza del requisito della possibilità della prestazione. <br> L’esempio appena fatto riguarda un caso in cui il <i>concetto di «impossibilità»</i> si presenta in termini molto chiari. Ma accade sovente che, di fronte alla varietà di circostanze sopravvenute che possono influire negativamente sulla
prestazione, non sia così facile stabilire se una prestazione è diventata impossibile o è rimasta possibile: ritorneremo sulla questione più avanti, parlando della <i>responsabilità per inadempimento</i> (26.3).<br> L'impossibilità, per rilevare come causa estintiva dell'obbligazione, e avere perciò effetto liberatorio per il debitore, deve essere:</p>

<ul>
	<li><p><b>oggettiva</b>: non dependente da circostanze relative esclusivamente alla situazione personale del soggetto obbligato (es. stato di insolvenza) ma da altro impedimento che rende non più esigibile la prestazione (es. un divieto di legge sopravvenuto);</p></li>
	<li><p><b>definitiva</b>: Se l'impossibilità è solo <b>temporanea</b>, il debitore continua a essere obbligato: adempirà quando la prestazione sarà tornata possibile, e naturalmente non risponderà dei danni subiti dal creditore per il ritardo con cui riceve la prestazione. Però il vincolo del debitore non può durare indefinitamente: e allora l'obbligazione finisce per estinguersi, se l'impossibilità dura tanto a lungo che il debitore non può più essere ritenuto obbligato a eseguire la prestazione, o che il creditore perde ogni interesse a riceverla (art. 1256, c. 2);</p></li>
	<li><p><b>sopravvenuta</b>: ovvero determinatasi successivamente alla conclusione del contratto e, più in generale, al verificarsi del fatto o atto che ha dato origine all'obbligazione (determina, invece, la <i>nullità</i> del contratto l'<i>impossibilità originaria</i>, a norma dell'art. 1346 c.c., infatti l'oggetto del contratto deve essere possibile);</p></li>
	<li><p><b>assoluta</b> e pertanto inevitabile, tale cioè da non consenitre in alcuno modo l'adempimento. Si fanno traddizionalmente rientrare in questa casistica:</p>

	<ul>
		<li><p>il <b>caso fortuito</b>: un evento imprevedibile e inevitabile, come ad es. un'alluvione o un terremoto;</p></li>
		<li><p>e la <b>forza maggiore</b> (<i>vis maior cui resisti non potest</i>), un evento a cui non può essere opposta alcuna resistenza come ad es., il fatto un ordine della pubblica autorità.</p>
	</ul>
	</li>
	<li><p><b>totale</b>: Se l'impossibilità è solo <b>parziale</b>, il debitore si libera eseguendo la prestazione per la parte rimasta possibile (art. 1258).</p></li>

</ul>

<p>Un chiarimento importante. L’art. 1256, c. 1 dice che l’impossibilità sopravvenuta che estingue l'obbligazione è quella <b>derivante da causa non imputabile al debitore</b>, come nell’esempio della casa promessa in locazione, e distrutta dall’alluvione. Si immagini che l’impossibilità derivi invece da <i>causa imputabile al debitore</i>: ad es. il proprietario non può mettere la casa a disposizione del creditore perché nel frattempo l’ha abbattuta per realizzare un più ampio complesso edilizio. È ovvio che anche in questo caso quell’obbligazione non può più essere adempiuta, e dunque può considerarsi estinta: ma al suo posto ne subentra un’altra, e cioè l'obbligazione di risarcire il danno che il mancato adempimento causa al creditore. E allora, fermo restando che se la prestazione diventa impossibile per qualunque ragione, l’obbligazione comunque si estingue, il senso dell’art. 1256, c. 1 è questo: se l'impossibilità non è imputabile al debitore, questi è <i>completamente liberato da qualsiasi obbligazione</i> (tranne, come vedremo, il caso che sia in mora: 25.5); se invece l’impossibilità è imputabile al debitore, questi non è liberato, perché <i>resta obbligato verso il creditore a risarcire il danno</i>.</p>

<section aria-label="End">
<a href="estinzione_altre_cause.html">«La remissione</a>
<a href="index.html">Index</a>
<a href="cessione_credito.html">La cessione del credito»</a>
</section>

</article>

</body>
</html>
