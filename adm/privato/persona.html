<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0">
    <meta name="description" content="La nascita, la capacità giuridica, la capacità d’agire"/>
    <title>La nascita, la capacità giuridica, la capacità d’agire</title>
    <link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La nascita, la capacità giuridica, la capacità d’agire</h1>

<p>Nel linguaggio giuridico, il termine <b>persona</b> o <b>soggetto</b> indica i protagonisti delle relazioni e delle attività regolate dal diritto (ludica-Zatti). <br>Si tratta di una nozione che non coincide con quella di essere umano, in quanto comprende tutti coloro ai quali può essere imputata una determinata posizione giuridica, cioè una posizione garantita o sanzionata da una norma giuridica; può dirsi, pertanto, che è persona o soggetto del diritto ogni <b>centro di imputazioni giuridiche</b> (Bianca). Del resto, se osservaiamo la realtà che ci circonda, quanto detto risulta evidente: esistono interessi che fanno capo a singoli individui, ma esistono anche interessi propri di gruppi, organizzazioni, partiti, sindacati, associazioni, cioè di soggetti collettivi dotati della capacità di essere titolari di diritti e di doveri. Ad esempio la società Alfa ha acquistato un immobile; anche se gli atti che hanno portato all'acquisto della cassa, sono posti in essere da singole persone fisiche,m gli effetti di tali atti sono <i>imputatibili</i> all'ente collettivo. <br> E tutto ciò è confermato dal Libro Primo del codice civile, che regolamenta proprio la materia delle persone e della famiglia, distinguendo e disciplinando separatamente la persona fisica e la persona giuridica. <br> Con il termine <b>persona fisica</b> l'ordinamento giuridico vuole indicare qualsiasi essere umano nato vico. Con il termine <b>persona giuridica</b>, invece, si fa riferimento ad una particolare organizzazione collettiva costituita da più persone fisiche, considerata come un soggetto a sé stante rispetto alle perosne che la compongono.</p>

<p>È persona fisica, per l'ordinamento giuridico, ogni essere umano nato vivo. La vita di un solo istante è sufficiente perché il parto del ventre materno possa considerarsi venuto a esistenza e divenire, per ciò solo, titolare di diritti che con la morte si trasmettono ad altre persone. Il fenomeno della successione per causa di morte, sia legittima che testamentaria, è espressamente riconosciuto dall'art. 42 Cost. — che ne affida la disciplina al legislatore ordinario al quale demanda anche il compito di stabilire i diritti dello Stato sulle eredità — e trova dettagliata regolamentazione nel libro II del codice civile.</p>

<h2 id="capacità">Capacità giuridica</h2>

<p>Al momento della nascita, ogni persona acquista la <b>capacità giuridica</b> (<a href="cc.html#1">Art. 1 c.c.</a>), che è l’<i>attitudine a essere titolare di diritti e doveri</i>. A differenza di quanto avveniva nell'ordinamento romano - per il quale erano esclusi dal novero dei soggetti giuridicamente capaci gli schiavi, le donne, i figli non emancipati e coloro i quali fossero privi della cittadinanza romana - nel nostro ordinamento tale capacità è riconosciuta a tutti gli individui e si estingue soltanto con la morte biologica, mentre il diritto romano conosceva la c.d. morte civile, la cui forma più penalizzante consisteva nella fuoriuscita dell'individuo dal novero degli uomini liberi (es. a seguito di riduzione in schiavitù). Per scongiurare poi il ripetersi di esperienze analoghe a quelle della legislazione fascista, che privò di ogni soggettività giuridica gli appartenenti alla razza ebraica, l'art. 22 Cost. stabilisce a chiare lettere che nessuno può essere privato della propria capacità giuridica per motivi politici. <br>Al <b>nascituro concepito</b>, cioè a colui che non è ancora nato ma è in procinto di nascere, è riconosciuta una soggettività limitata. La legge, infatti, gli attribuisce alcuni diritti, che però sono subordinati all’evento della nascita: così, per esempio, il nascituro concepito può ricevere per successione a causa di morte e per donazione alla condizione che successivamente nasca vivo.</p>

<p>La capacità di succedere per causa di morte è riconosciuta, seppur entro certi limiti, anche ai <b>nascituri non concepiti</b>, che possono altresì ricevere per donazione: è necessario, però, che si tratti dei figli di persone viventi al tempo della morte del testatore (art. 462, comma 3 c.c.) e al tempo della donazione (art. 784, comma 1 c.c.).<br> Diversa dalla capacità giuridica, della quale costituisce nondimeno il necessario presupposto, è la <b>capacità d’agire</b>, ossia l'<i>attitudine a curare da sé i propri affari e interessi attraverso il compimento di atti rilevanti per il diritto</i>: in altri termini, è capace d’agire chi può disporre dei propri diritti (es. trasferire ad un’altra persona la proprietà di un bene) e assumere impegni giuridicamente vincolanti (es. obbligarsi contrattualmente a eseguire una certa prestazione) mediante manifestazioni di volontà.<br> Tale attitudine si acquista al compimento del <b>diciottesimo anno</b>, età in cui il legislatore presume che un individuo abbia la <i>capacità d'intendere e di volere</i>, ossia l'attitudine a valutare il valore sociale e giuridico dei propri atti e ad autodeterminarsi di conseguenza.<br>
La capacità d’agire può di fatto essere acquisita anche prima dei diciotto anni, perché i tempi di raggiungimento della piena maturità mentale variano da individuo a individuo, così come possono aversi casi di individui maggiorenni la cui capacità, per cause giuridiche o patologiche, risulti essere gravemente limitata o esclusa del tutto. In tali casi, il legislatore si è preoccupato, attraverso appositi istituti, di proteggere il soggetto incapace dal pericolo che egli rechi danno a se stesso o ai propri interessi. Nei paragrafi che seguono saranno esaminate la cause che possono limitare o escludere la capacità d'intendere e di volere, nonché gli strumenti di protezione che l'ordinamento ha approntato per la tutela dei soggetti incapaci.</p>

<p>La capacità giuridica si <b>perde</b> a seguito della <i>morte</i>. La nascita e la morte, dunque, rappresentano il momento iniziale e finale della capacità giuridica. In particolare nel nostro ordinamento non è ammessa la <b>morte civile</b>, diffusa nell'Ottocento per i condannati per reati particolarmente gravi, e che di fatto privava l'individuo, benché vivo, di tutti i diritti, ma ex art. 22 della Costituzione, «nessuno può essere privato, per motivi politici, della propria capacità giuridica».</p>

<h2>Persona Giuridica</h2>

<p>Con il termine <b>persona giuridica</b>, invece, si fa riferimento ad una particolare organizzazione collettiva costituita da più persone fisiche, considerata come un soggetto a sé stante rispetto alle persone che la compongono. La persona giuridica è dotata di una propria <b>capacità giuridica</b>: è titolare di diritti e obblighi; è titolare di un patrimonio; è proprietaria di beni e risponde dei propri debiti con il proprio patrimonio. La persona giuridica dunque gode anche di <b>capacità di agire</b>. </p>

<p>Le persone giuridiche si distinguono in persone giuridiche pubbliche e enti privati.</p>

<p><b>Persone giuridiche pubbliche</b>: Regioni, Città Metropolitane, Provincie, Comuni, Enti Pubblici.</p>

<p><b>Enti giuridici privati</b>:</p>

<ul>
<li><p><b>Persone giuridiche</b> (dotate di capacità giuridica generale):</p>

<ul>
	<li><p>Fondazioni</p></li>
	<li><p>Associazioni riconosciute</p></li>
	<li><p>Società di capitali</p>
		<ul>
			<li><p>Società per azioni</p></li>
			<li><p>Società a responsabilità limitata</p></li>
			<li><p>Società in accomandita per azioni</p></li>
		</ul>
	</ul>
</li>

<li><p><b>Enti non personificati</b> (dotati di capacità giuridica parziale):</p>
		<ul>
			<li><p>Associazioni non riconosciute</p></li>
			<li><p>Comitati</p></li>
			<li><p>Società di persone</p></li>
				<ul>
					<li><p>Società semplice</p></li>
					<li><p>Società in nome collettivo</p></li>		
					<li><p>Società in accomandita semplice</p></li>
				</ul>
</li>
</ul>

<p>Lo studio degli enti pubblici, dotati tutti di personalità giuridica, attiene al diritto pubblico. Nell'ambito del diritto privato si studiano gli enti privati, con personalità giuridica, o senza personalità giuridica (enti non personificati).<br> Le persone giuridiche private sono <b>soggetti di diritto privato</b>. Esse acquistano personalità giuridica con l’<b>iscrizione nel registro delle persone giuridiche</b> (registro delle imprese).</p>

<h3>Acquisto della personalità giuridica.</h3>

<p>Si è visto che, per le persone fisiche, la capacità giuridica sì acquista con la nascita, mentre la capacità di agire si acquista con la maggiore età.<br> V’è dunque il collegamento con un fatto naturale: la nascita; il compimento del 18° anno. Ciò non può evidentemente succedere per le <b>persone giuridiche</b>. <br> Poiché s'è detto che la personalità giuridica è attribuita dall’ordinamento giuridico, occorrerà un <b>atto dello Stato</b> stesso, o una situazione cui lo Stato attribuisce questo effetto. Vediamo, quindi, come si acquista la personalità giuridica. Quali cioè sono i fatti che determinano il «nascere» giuridico di un nuovo soggetto di diritti.</p>

<p>Storicamente, l’acquisto della personalità giuridica avveniva per atto del sovrano. Nell’arco del tempo, la nascita della persona giuridica (società di capitali) è stata svincolata dal potere discrezionale del sovrano (potere poi ovviamente delegato alla pubblica amministrazione) per essere collegata inizialmente ad un controllo di legittimità di un organo giurisdizionale (provvedimento di omologazione), oggi più semplicemente ad un controllo che precede l’<b>iscrizione nel registro delle imprese</b>, da parte dei notai. I <b>notai</b> divengono così garanti della legittimità dell’atto (art. 32, legge n. 340 del 24 novembre 2000).<br> L'acquisto della personalità giuridica per le associazioni, le fondazioni e le altre istituzioni di carattere privato avviene mediante il riconoscimento
determinato dall’<b>iscrizione nel registro delle persone giuridiche</b>, istituito presso le prefetture (art. 1, comma 1°, del D.P.R. 10 febbraio 2000, n. 361). L’iscrizione, oggi, non ha più valore di pubblicità, ma ha valenza costitutiva della personalità giuridica.<br> Nelle more dell’iscrizione, rimane la soggettività dell’associazione e della fondazione, le quali, pur non essendo ancora persone giuridiche, sono comunque autonomi centri d’imputazione risolutivamente condizionati alla mancata concessione del riconoscimento. Esse hanno, quindi, capacità giuridica relativamente agli atti strumentali posti in essere nel periodo che intercorre tra la domanda del riconoscimento e l’iscrizione. Alla registrazione è comunque sempre collegato un previo vaglio discrezionale della Pubblica Amministrazione nella persona del Prefetto. La discrezionalità si riduce alla valutazione della liceità e possibilità dello scopo dell’ente e dell'adeguatezza del patrimonio alla realizzazione dello stesso, onde evitare che l’insufficienza patrimoniale esponga gli amministratori, in attesa del riconoscimento, ad un’eccessiva responsabilità personale per le obbligazioni sociali. Soddisfatte le condizioni di cui sopra, il D.P.R. n. 361 del 2000 prevede che l’acquisto della personalità avvenga mediante il meccanismo del <b>silenzio-assenso</b>, che sveltisce le procedure, consentendo di considerare iscritta la società trascorsi 120 giorni dalla presentazione della  domanda presso la Prefettura nella cui provincia è stabilita la sede dell’ente (art. 1, comma 5, del D.P.R. 361/2000). <br> Possiamo ragionevolmente dire che il D.P.R. 10 febbraio 2000, n. 361 ha allargato le possibilità di costituzione degli enti del libro I del codice civile. Il decreto ha infatti eliminato ogni dubbio in relazione al requisito della “pubblica utilità” che in precedenza si riteneva dovesse caratterizzare lo scopo di questi enti, pur in assenza di un’espressa previsione normativa. La pubblica utilità dello scopo è, invece, ora espressamente prevista dalla legge 7 dicembre 2000 n. 383 per l’individuazione degli <b>enti non profit</b></p>
 
<section aria-label="End">
<a href="diritto_privato.html">&#171;Diritto privato</a>
<a href="index.html">Index</a>
<a href="sulfides.html">Sulfides&#187;</a>
</section>

</article>

</body>
</html>
