<!DOCTYPE html>
<html>
<head>
  <meta charset="utf-8">
  <meta name="viewport" content="width=device-width, initial-scale=1.0"> 
  <meta name="description" content="Proposizioni Causali"/>
  <title>Proposizioni Causali</title>
  <link rel="stylesheet" type="text/css" href="../../../style.css" media="screen">
</head>

<body>

<nav>
  <ul>
    <li><a class="navbar" href="../../../index.html">Domus</a></li>
    <li><a class="navbar" href="index.html">Grammatica</a></li>
    <li><a class="navbar" title="Authors" href="../authors/index.html">Auctōrēs</a></li>
    <li><a class="navbar" title="Authors" href="../cultura/index.html">Cultūra</a></li>
  </ul>     
</nav>
 
<div class="content">

<h1>Proposizioni Causali</h1>

<p>Le proposizioni causali indicano il <b>motivo</b>, la <b>causa</b>, reale o pensata, <b>di quanto viene affermato nella proposizione reggente</b>; svolgono nel periodo, cioè, la funzione che nella proposizione è svolta dal complemento di causa. Esistono due tipi fondamentali di causali</p>

<ul>
	<li><p>Le proposizioni causali  introdotte dalle congiunzioni <i>quod, quia, quoniam, quandoquĭdem, quando, siquĭdem</i> ecc.; seguite dall’<b>indicativo</b> o dal <b>congiuntivo</b>, con questa distinzione generica: si preferisce l’<b>indicativo se la causa è reale</b>, oggettivamente vera; si preferisce il <b>congiuntivo se la causa è soggettiva</b>, cioè non rispecchia il pensiero di chi parla o scrive, ma riferisce il pensiero di altra persona.</p></li>
	
	<li><p>Le proposizioni introdotte dalla congiunzione <b>cum</b> che hanno sempre dopo di sé il congiuntivo, le altre possono avere sia il congiuntivo sia l’indicativo secondo la natura della causa espressa.</p>
</ul>

<h2>Causali con cum e il congiuntivo</h2>

<p>La congiunzione <i><b>cum</b></i>, talvolta preceduta da <i>quippe, utpŏte, praesertim (quippe cum, utpŏte cum, praesertim cum)</i>, ha sempre il <b>congiuntivo</b>, secondo le norme della <a href="consecutio_temporum.html">consecutio tempŏrum</a>. Questo uso di <i>cum</i> è uno sviluppo del <i>cum narrativo</i>, dal quale è formalmente indistinguibile se non per il <b>più marcato valore causale</b> assunto nel contento (e dal fatto che con valore causale <i>cum</i> può trovarsi anche con il congiuntivo presente o perfetto). A differenza delle causali introdotte da <i>quod</i> o <i>quia</i>, che indicano la causa diretta dell'azione o dell'affermazione espressa nella sovraordinante, le causali con <i>cum</i> e il congiuntivo indicano piuttosto la <b>circostanza</b> che giustifica e motiva quanto affermato nella reggente , cioè la causale introdotta da <i>cum</i> indica sempre la causa determinante, sia oggettiva sia soggettiva, di quanto viene enunciato dalla reggente. In italiano si rende in forma esplicita con «poiché», «perché», «giacché», «dal momento che, dato che» e l’indicativo, oppure in forma implicita col gerundio, con senso spesso oscillante tra il causale e il narrativo.</p>

<ul>
	<li><p><b>Cum</b> vita sine amicis insidiarum et metus plena <b>sit</b>, ratio ipsa monet amicitias comparare. (Cic.) <i>Poiché la vita senza amici è piena di insidie e di timore, la ragione stessa consiglia di procurarsi amicizie</i>.</p></li>
	
	<li><p>Non te reprehendo, <b>quippe cum</b> ipse istam reprehensionem non fugĕrim. (Cic.) <i>Non ti sgrido, dal momento che io stesso non ho evitato codesto rimprovero</i>.</p></li>
	
	<li><p><b>Cum</b> saucio bracchio tenere telum non <b>posset</b>, pugnā excessit. (Liv.) <i>Non potendo col braccio ferito tenere l’asta, si ritirò dalla battaglia</i>.</p></li>
</ul>
</li>

<h2>Le causali con <i>quod, quia, quoniam</i></h2>

<p>Le congiunzioni <i><b>quod, quia, quoniam</b></i>, spesso anticipate nella reggente da forme prolettiche come <i>eo, ideo, idcirco, propterea, ob eam causam, ob eam rem</i> («perciò», «per questo appunto», «per questo motivo» ecc.), hanno dopo di sé l’<b>indicativo</b> nelle causali “dirette”, cioè quando la causa viene presentata come reale; hanno il <b>congiuntivo</b> nelle causali “oblique”, cioè quando la causa viene presentata come soggettiva, come pensiero di persona diversa da chi parla o scrive.</p>

<ul>
	<li><p>Homo, <b>quod</b> rationis <b>est</b> partĭceps, causas rerum videt. (Cic.) <i>L’uomo, giacché è dotato di ragione, vede le cause delle cose</i>.</p></li>
	
	<li><p>Miserum te iudico, <b>quod</b> numquam <b>fuisti</b> miser. (Sen.) <i>Ti ritengo infelice, poiché non sei mai stato infelice</i>.</p></li>
	
	<li><p>Horum omnium fortissimi sunt Belgae, <b>propterea quod</b> a cultu atque humanitate provinciae longissime <b>absunt</b>. (Caes.) <i>I più forti di tutti questi sono i Belgi, perché sono molto lontani dalla raffinata civiltà della nostra provincia.</i></p></li>
	
	<li><p>Socrates accusatus est <b>quod corrumpĕret</b> iuventutem. (Quint.) <i>Socrate fu accusato perché corrompeva la gioventù</i>.</p>
<p>Si osservi in questo esempio il congiuntivo corrumpĕret: riferisce l’opinione degli accusatori, opinione non condivisa dallo scrittore e storicamente poi dimostrata errata)</p></li>

	<li><p>Orabant ut sibi auxilium ferret, <b>quod</b> graviter ab Suebis <b>premerentur</b>. (Caes.) <i>Pregavano che portasse loro aiuto, perché erano gravemente oppressi dagli Svevi</i>.</p></li>
	
	<li><p>neque me vixisse paenĭtet, <b>quoniam</b> ita <b>vixi</b>, ut non frusta me natum exstĭmen (Cic) <i>né mi pento di aver vissuto, <b>poiché ho vissuto</b> in modo tale che ritengo di essere nato non invano</i>.</p></li>
	
	<li><p>Qui classibus praeerant crebis Pompei litteris castigabantur, <b>quoniam</b> primo venientem Caesarem non <b>prohibuissent</b> (Cesare). I comandanti della flotta erano rimproverati da frequenti lettere da Pompeo, <b>poiché</b> la prima volta non <b>avevano impedito</b> la venuta di cesare.</p>
	<p>La causale al congiuntivo riporta il pensiero di Pompeo.</p></li>
	
</ul>

<h2>Le causali con quoniam, quando e Quandoquĭdem</h2>

<p><i><b>Quandoquĭdem</b></i> (o <i><b>quando</b></i>), «dal momento che», «poiché», e <i><b>siquĭdem</b></i> (o <i><b>si quidem</b></i>), «se è vero che», «posto che», esprimono per lo più una causa reale; il loro valore oscilla tra il temporale e il causale e hanno comunemente l’<b>indicativo</b>.</p>

<ul>
	<li><p>In agris erant tum senatores, <b>si quidem</b> aranti L. Quinctio Cincinnato <b>nuntiatum est</b> eum dictatorem esse factum. (Cic.) <i> 
I senatori allora vivevano in campagna, se è vero che a Lucio Quinzio Cincinnato fu annunciato mentre stava arando che era stato fatto dittatore</i>.</p></li>
</ul>

<h2>OSSERVAZIONI</h2>

<ol>
	<li><p>Si osservi la differenza nell’uso di <i><b>quod</b></i> col <b>congiuntivo</b> o con l’<b>indicativo</b> da due esempi tratti dalla vita di Milziade (Nepote).</p>
	<ul>
		<li><p>Miltiades accusatus est proditionis <b>quod</b>, cum Parum expugnare posset, a rege corruptus infectis rebus <b>discessisset</b></i>. «Milziade fu accusato di tradimento perché, pur potendo espugnare Paro, si era allontanato, corrotto dal re, senza portare a termine l’impresa».</p></li>
		<li><p>Miltiades, hanc pecuniam <b>quod</b> solvĕre in praesentia non <b>potĕrat</b>, in vincla publica coniectus est</i>. «Milziade, poiché al momento non poteva pagare questa somma, fu gettato nel carcere pubblico».</p></li>
	</ul>
	
<p>Nel primo esempio c’è il congiuntivo (<i>quod... discessisset</i>) perché si presenta l’opinione degli accusatori che Milziade si fosse lasciato corrompere, opinione non condivisa dall’autore; nel secondo esempio c’è l’indicativo (<i>quod... non potĕrat</i>) perché è un dato reale che Milziade in quel momento non poteva pagare la multa (di cinquanta talenti) a cui era stato condannato.</p></li>

<li><p>La congiunzione <i><b>quod</b></i> con valore che oscilla tra il causale e il dichiarativo è usata dopo i <i><b>verba affectuum</b></i>, come <i>gaudeo, queror, doleo, laetor, indignor</i> ecc.; dopo i verbi che significano «lodare», «biasimare», «accusare», «condannare», come <i>accuso, reprehendo, insimulo</i> ecc.; dopo i verbi <i><b>gratulor</b></i> («congratularsi») e <i><b>gratias ago</b></i> («ringraziare»). Dopo il <i>quod</i> causale-dichiarativo si ha l’indicativo se la causa è reale, il congiuntivo se la causa è soggettiva. Talvolta questi verbi invece del <i>quod</i> causale-dichiarativo reggono l’accusativo e l’infinito (proposizione complementare diretta), mentre non sono mai costruiti con la congiunzione <i>quia</i>, che ha solo valore causale e non anche dichiarativo.</p></li>

<ul>
	<li><p>Quam multi, <b>quod nati sunt</b>, queruntur! (Sen.) <i>Quanti si lamentano di essere nati!</i></p></li>
	<li><p><b>Quod scribis</b> te a Caesare dilĭgi gaudeo. (Cic.) - Mi rallegro perché scrivi che sei amato da Cesare.</i></p></li>
	<li><p>Praefecti regis Persae legatos miserunt Athenas questum, <b>quod</b> Chabrias adversum regem bellum <b>gerĕret</b>. (Nep.) <i>I generali del re persiano mandarono messaggeri ad Atene a lamentarsi perché Cabria faceva la guerra contro il re</i>.</p></li>
</ul>

<li><p>Spesso una frase presenta <b>due cause</b>: una negata («non perché...»), l’altra affermata («ma perché...»); la prima, cioè la causa negata, va al congiuntivo (come in italiano) ed è introdotta da non <i><b>quod, non quo, non quo non</b></i>; la seconda è all’<b>indicativo</b> (causa reale), ed è introdotta da <i><b>sed quod, sed quia</b></i>; se il secondo elemento invece della causa enuncia il fine, è introdotto da <i><b>sed ut (ne)</b></i> e il congiuntivo.</p>

<ul>
	<li><p>Librorum usum demisĕram, <b>non quod</b> iis <b>suscensērem, sed quod</b> eorum me <b>suppudebat</b>. (Cic.) <i>Avevo abbandonato l’uso dei miei libri, non perché fossi adirato con loro, ma perché mi vergognavo di essi</i>.</p></li>
	
	<li><p>Id introducebat Carneădes, <b>non quo probaret, sed ut opponĕret</b> Stoicis. (Cic.) <i>Carneade proponeva questa dottrina non perché l’approvasse, ma per opporla agli Stoici</i>.</p></li>
</ul>
</li>

<li><p>Le proposizioni causali possono essere espresse anche col <b>participio congiunto</b>, con l’<b>ablativo assoluto</b> o l’<b>ablativo del gerundio</b> o del <b>gerundivo</b>.</p>

<ul>
	<li><p>Haec omnia faciunt, <b>opinantes</b> ita fieri oportēre. (Cic.) - Fanno tutte queste cose, ritenendo (= poiché ritengono) che occorra che si faccia così.</p></li>

	<li><p>Equites Trevĕri, <b>desperatis nostris rebus</b>, domum contenderunt. (Caes.) - I cavalieri Treviri, essendo la nostra situazione disperata (= giacché... era disperata), tornarono in patria.</p></li>

	<li><p>Meae puellae <b>flendo</b> turgidŭli rubent ocelli. (Catull.) - Gli occhi della mia fanciulla a forza di piangere si arrossano facendosi gonfi.</p></li>
</ul>

</ol>

<h2>Relative causali</h2>

<p>La proposizione causale può essere introdotta anche dal pronome relativo <i><b>qui, quae, quod</b></i> (relativa impropria di natura causale), purché si possa riferire a un termine della reggente; il modo è il congiuntivo, secondo le norme della <i>consecutio tempŏrum</i>. Il pronome relativo con valore causale è spesso rafforzato, come <i>cum</i>, da <i><b>quippe, utpŏte, praesertim</i>.</b></p>

<ul>
	<li><p>O fortunate adulescens, <b>qui</b> tuae virtutis Homerum praeconem <b>invenĕris</b>. (Cic.) <i>O giovane fortunato, che (= giacché) hai trovato Omero come cantore del tuo valore.</i></p></li>
	
	<li><p>Tribunorum plebis potestas mihi quidem pestifera videtur, <b>quippe quae</b> in seditione et ad seditionem <b>nata sit</b>. (Cic.) <i>Il potere dei tribuni della plebe mi sembra esiziale, perché è nato (lett.: come quello che è nato) nella sedizione e per la sedizione.</i></p></li>
</ul>

<p>In alcuni autori (soprattutto Sallustio, ma anche Livio) il <b>relativo rafforzato da <i>quippe</i></b> ha sempre dopo di sé l’<b>indicativo</b>.</p>

<ul>
	<li><p>P. Scipio omnes fere res asperas per Iugurtham agebat, <b>quippe cuius</b> neque consilium neque inceptum ullum frustra <b>erat</b>. (Sall.) <i>Publio Scipione compiva quasi tutte le imprese difficili per mezzo di Giugurta, poiché nessun piano, nessuna impresa di lui aveva esito negativo.</i></p></li>
</ul>

<section aria-label="End">
<a href="proposizioni_consecutive.html">&#171; Proposizioni consecutive</a>
<a href="index.html">Index</a>
<a href="relative_causali.html">Proposizioni relative causali &#187;</a>
</section>

</div>

</body>
</html>
