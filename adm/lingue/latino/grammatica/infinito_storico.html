<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0"> 
  <meta name="description" content="Uso verbale dell’infinito in proposizioni indipendenti"/>
  <title>Uso verbale dell’infinito in proposizioni indipendenti</title>
  <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
  <li><a class="navbar" href="../../../index.html">Domus</a></li>
  <li><a class="navbar" href="index.html">Grammatica</a></li>
  <li><a class="navbar" title="Authors" href="../authors/index.html">Auctōrēs</a></li>
  <li><a class="navbar" title="Authors" href="../cultura/index.html">Cultūra</a></li>
 </ul>   
</nav>
   
<div class="content">

<h1>Uso verbale dell’infinito in proposizioni indipendenti</h1>

<h2>Infinito storico o descrittivo</h2>

<p>L’infinito storico (o descrittivo) è un <b>infinito presente</b> usato in luogo dell’<b>indicativo imperfetto</b> (talora presente); si trova nelle narrazioni per rendere con vivezza l’azione e indicare il rapido succedersi degli avvenimenti. Si distingue dall’infinito dipendente perché ha il <b>soggetto</b> in <b>nominativo</b>; in italiano viene reso, secondo il contesto, con l’imperfetto o il presente indicativo.</p>

<ul>
	<li><p>Nihil <b>Sequăni respondēre</b> (= respondebant), sed in eādem tristitia taciti <b>permanēre</b> (= permanebant). (Caes.) <i>I Sèquani non davano nessuna risposta, ma restavano silenziosi nel medesimo triste stato d’animo.</i></p></li>
	
	<li><p><b>Nostri</b> primo integris viribus fortiter <b>repugnare</b> (= repugnabant) neque ullum frustra telum ex loco superiore <b>mittere</b> (= mittebant). (Caes.) <i>I nostri dapprima con le forze ancora fresche respingevano vigorosamente l’attacco e dalla loro posizione elevata non scagliavano nessun dardo a vuoto.</i></p></li>
</ul>

<h2>Infinito esclamativo</h2>

<p>L’infinito esclamativo è un infinito presente (talora perfetto) usato per esprimere sdegno, sorpresa o meraviglia. Ha il soggetto in accusativo, solitamente costituito da un pronome, a volte rafforzato dalla particella enclitica -ne, che si può trovare pure unita all’infinito.</p>

<ul>
	<li><p>Foras aedibus <b>me eĭci</b>! (Plaut.) <i>Io, essere cacciato fuori di casa!</i></p></li>
	<li><p><b>Essène (= esse</b> + ne) <b>quemquam</b> tantā audaciā praeditum! (Cic.) <i>Possibile che vi sia qualcuno dotato di tanta sfrontatezza!</i></p></li>
	<li><p><b>Tene (= te</b> + ne) hoc <b>dicere</b>, tali prudentia praeditum! (Cic.) <i>Dire questo proprio tu, fornito di tanta saggezza!</i></p></li>
</ul>

<h4>OSSERVAZIONE</h4>

<p>Nella fraseologia, i sostantivi e gli aggettivi uniti all’infinito vanno posti in accusativo: <i>superiorem discedere</i>, «risultare superiore»; <i>victorem evadere</i>, «riuscire vincitore»; <i>principem esse</i>, «essere il primo» ecc.; nelle forme finite, invece, vanno posti in nominativo (predicativo del soggetto): <i>superior discedo, victor evado, princeps sum</i>.</p>

<h4>Dal latino all’italiano</h4>

<p>L’<b>infinito storico</b> o <b>descrittivo</b> è un costrutto che ha origine dall’immediatezza della lingua parlata e che, ritenuto espressivo, viene impiegato soprattutto nelle narrazioni e dagli storici (Cesare, Sallustio, Livio, Tacito) per esprimere notazioni rapide e drammatiche. A partire dal XIV secolo il suo uso è documentato pure in italiano, anche se non è certo che il costrutto italiano derivi da quello latino. Nei tempi moderni l’infinito descrittivo diventa un elemento stilistico con cui si esprime vivacità di azione e movimento enfatico, come nel seguente passo della traduzione dell’Iliade, fatta dal Monti: «...e qui <b>fuggire e sgominarsi</b> i Teucri, e gli Argivi <b>inseguirli</b>, e via pe’ banchi delle navi <b>cacciarli</b> in gran tumulto». E in tempi più recenti: «Poi a casa: <b>mettere</b> a letto i fratelli, <b>rigovernare</b>. E la domenica mattina <b>fare</b> il bucato sulla Sieve, <b>portarsi</b> dietro i ragazzi per il Corso, nel pomeriggio» (Vasco Pratolini).</p>

<section>
<a href="proposizione_infinitiva.html">&#171;Uso verbale dell’infinito in proposizioni dipendenti: proposizione infinitiva</a>
<a href="index.html">Index</a>
<a href="participio_perfetto.html">Infinito &#187;</a>
</section>

</div>

</body>
</html>
