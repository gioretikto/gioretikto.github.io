<!DOCTYPE html>
<html>
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="Pandora"/>
    <title>Pandora</title>
    <link rel="stylesheet" type="text/css" href="../../../style.css" media="screen">
</head>

<body>

<nav>
    <ul>
        <li><a class="navbar" href="../../../index.html">Home</a></li>
        <li><a class="navbar" href="index.html">Index</a></li>
        <li><a class="navbar" href="../index.html">Grammatica</a></li>
    </ul>         
</nav>
      
<div class="content">
 
<h1>Pandora</h1>   

<p>Esiodo, poeta-contadino vissuto in Beozia nel VII secolo a.C., che ci narra il mito della nascita di Pandora, la prima donna.

<p>Pandora (Πανδώρα), racconta Esiodo, viene mandata da Zeus sulla Terra — dove sino a quel momento gli uomini vivevano felici — per punirli del furto commesso da Prometeo, che aveva sottratto il fuoco agli dèi per donarlo agli esseri umani, consentendo loro di intraprendere la strada del progresso e accorciare la distanza che li separava dagli immortali. La punizione è terribile: Prometeo viene legato a una colonna, ove ogni giorno un avvoltoio mangia il suo fegato, che ogni notte ricresce. Ma, per quanto atroce, il castigo non è sufficiente; Zeus decide di punire, oltre a Prometeo, anche tutti i mortali, e a questo fine crea Pandora (Opere e giorni, 42-104 e Teogonia, 561-617).</p>

<p>Come indica il suo stesso nome (da πᾶν, “tutto” e δῶρον, “dono”), Pandora riceve un dono da ciascuno degli dèi; secondo quanto ci viene raccontato nella Teogonia, da Efesto ha un aspetto “simile” a quello di una casta vergine; da Afrodite la capacità di sedurre, “desiderio struggente” e “affanni che fiaccano le membra”; Ermes le regala “mente sfrontata”, “indole ambigua”, “menzogne” e “discorsi ingannatori”.</p>

<p>Non ci sorprenda, quindi, il fatto che, quando Pandora giunge sulla terra, gli uomini cominciano a conoscere l’infelicità. Secondo il racconto di Esiodo contenuto nelle Opere e i giorni, Pandora, mandata da Zeus, giunge nella casa di Epimeteo, il fratello di Prometeo. A differenza di questi (che prevedeva e capiva prima, come indica il suo stesso nome), Epimeteo vede dopo e capisce in ritardo. E nonostante il fratello lo avesse messo in guardia, sposa
Pandora, con conseguenze disastrose non solo per lui, ma per l’intera umanità. Nella casa di Epimeteo c’è, infatti, un vaso (πίθος) ermeticamente chiuso, che non deve essere aperto per nessuna ragione. Curiosa come tutte le donne, Pandora lo scoperchia, e dal vaso fuoriescono tutte le calamità del mondo. Quando, spaventata, richiude il vaso, i mali sono già volati via, disperdendosi fra i mortali e sul fondo rimane solo Elpis, la speranza. Dopo l’arrivo di
Pandora, all’umanità non resta che questa.</p>

<p>Ma l’aspetto più interessante del mito di Pandora è la descrizione del modo in cui viene costruita: a differenza di Eva, Pandora non nasce dal corpo
maschile, ma è creata da Efesto, artigianalmente, con acqua e terra. La parola “diversità” non è, però, sufficiente per descrivere l’identità femminile; Pandora è l’“alterità”. Non a caso, nel raccontare la sua storia, Esiodo dice che da lei “discende il genere (génos), le tribù (phylai) delle donne”: il génos delle donne è un genere a parte, “altro” da quello maschile, al punto che, in Esiodo, le donne discendono. solo da Pandora. Si riproducono autonomamente, insomma, senza il contributo maschile. Come fossero, poi, le “tribù” delle donne è cosa che Esiodo non dice.</p>

<section aria-label="End">
<a href="dittonghi.html">&#171;Dittonghi</a>
<a href="index.html">Index</a>
<a href="alfabeto.html">Alfabeto&#187;</a>
</section>

</div>

</body>
</html>
