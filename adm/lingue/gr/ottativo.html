<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="L’ottativo"/>
	<title>L’ottativo</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<div class="content">

<h1>L’ottativo</h1>

<p>La parola ottativo deriva dal verbo latino <i>optare</i>: significa <i>desiderare, augurarsi, sperare</i>. Per la sua etimologia, questo modo verbale unico del greco è detto anche <i>desiderativo</i>.

<p>Tutti gli autori classici, da Platone a Tucidide, da Sofocle ad Aristofane, usano senza timore l’ottativo per esprimere un desiderio possibile, mentre i tempi storici dell’indicativo indicano un desiderio impossibile. <br> In greco antico è solo chi parla a valutare la vita e a darne una misura, scegliendo liberamente il <i>modo verbale</i> con cui rappresentarla a se stesso e agli altri: vita vera, concreta, obiettiva oppure eventuale, soggettiva, in forse. Possibile o impossibile. Desiderio realizzabile o irrealizzabile. <br> In italiano il grado di realizzabilità (e quindi di desiderio) di un’azione è del tutto indipendente dai modi dei verbi utilizzati ed è
espresso attraverso avverbi e locuzioni: tante parole per dire o non dire come la pensiamo, forse troppe.</p>


<div class="def" id="nostos">
<h3>Nostos</h3>
<p>La parola che esprime uno dei desideri umani più struggenti, la nostalgia, sembra di origine greca, ma non lo è affatto. Nostalgia è sì formata dalle parole greche νόστος, ‘il ritorno’, e ἄλγος, ‘il dolore’, ‘la tristezza’, ed esprime il desiderio melanconico di ritornare a casa, nei luoghi dove si è trascorsa l’infanzia e dove si trovano le persone e gli oggetti più cari, ma è del tutto estranea al mondo greco. La parola fu coniata solo nel 1688 da uno studente di medicina alsaziano, Johannes Hofer, che si laureò all’Università di Basilea con una tesi intitolata Dissertazione medica sulla nostalgia. Il giovane si era dedicato per anni allo studio medico dello sconcerto emotivo provato dai mercenari svizzeri al servizio del re di Francia Luigi XIV, costretti a stare lontani per anni dalle vallate
e dai monti della loro patria e spesso affetti da un indefinito male che li spingeva alla morte se non ricondotti a casa. Da allora, il neologismo greco nostalgia si diffuse nelle altre lingue europee per esprimere il sentimento di tristezza e di lontananza dalla terra che si ama, malinconia che in francese si dice ‘mal du pays’ e in tedesco ‘Heimweh’. Il tedesco, infine, possiede una parola bellissima
che l’italiano non ha; bellissima per chi sa capire questo strano struggimento. È Fernweh, composta da ‘dolore’ e ‘lontano’, e indica la nostalgia per i posti in cui mai si è stati, ma dove tanto si vorrebbe andare. <i>Nostoi</i> (Νόστοι), “I ritorni”, è anche il titolo di un insieme di poemi epici greci dedicati al ritorno in patria degli eroi achei dopo la guerra di Troia. L’autore dei poemi è avvolto dalla leggenda: secondo alcuni si tratterebbe di tal Eumelo di Corinto, secondo altri di Agia di Trezene. Preceduti dai Canti Ciprioti, dall’Etiope, dalla Piccola Iliade, dalla Caduta di Ilio e seguiti dalla Telegonia, i Nostoi sono parte del cosiddetto Ciclo Troiano: una raccolta epica che raccontava l’intera vicenda della guerra di Troia indipendentemente dall’Iliade e dall’Odissea, mai menzionate in
questa saga, rappresentando perciò una sorta di versione della storia alternativa a quella consegnataci da Omero.</p>

</div>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="sulfides.html">Sulfides&#187;</a>
</section>

</div>

</body>
</html>
