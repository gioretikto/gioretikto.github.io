<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0"> 
  <meta name="description" content="La cosiddetta “attrazione modale”"/>
  <title>La cosiddetta “attrazione modale”</title>
  <link rel="stylesheet" type="text/css" href="../../../style.css" media="screen">
</head>

<body>

<nav>
  <ul>
    <li><a class="navbar" href="../../../index.html">Domus</a></li>
    <li><a class="navbar" href="index.html">Grammatica</a></li>
    <li><a class="navbar" title="Authors" href="../authors/index.html">Auctōrēs</a></li>
    <li><a class="navbar" title="Authors" href="../cultura/index.html">Cultūra</a></li>
  </ul>     
</nav>
 
<div class="content">

<h1>La cosiddetta “attrazione modale”</h1>

<p>Una <b>proposizione subordinata di secondo grado</b> che per sua natura dovrebbe essere espressa con l’<b>indicativo</b> (come le relative, le temporali, le causali ecc.), quando dipende da una <b>subordinata di primo grado</b> già al congiuntivo o all’infinito può essere <b>“attratta” al congiuntivo</b>, a condizione che sia legata grammaticalmente e logicamente alla reggente, cioè che non possa essere tolta senza che il senso risulti incompleto. <br> Questo passaggio dall’indicativo al congiuntivo, assai frequente negli autori latini dell’età classica, prende il nome di <b>attrazione modale</b>.</p>

<p>Per esempio, la frase:</p>

<ul>
	<li><p>Ignavus miles ac timidus, simul ac <b>vidit</b> hostem, <b>fugit</b>. (<i>vidit</i> è perfetto iterativo) <i>Il soldato vile e pauroso, non appena vede il nemico, fugge.</i></p></li>
</ul>

<p>in dipendenza da un <b>congiuntivo</b> diventa:</p>

<ul>
	<li><p>Saepe fit in proelio ut ignavus miles ac timidus, simul ac <b>vidĕrit</b> hostem, <b>fugiat</b>. (Cic.) <i>Spesso accade in battaglia che il soldato vile e pauroso, non appena vede il nemico, fugga.</i></p></li>
</ul>

<p>Analogamente, la frase:</p>

<ul>
	<li><p>Athenis <b>laudantur</b> in contione (ii) qui <b>sunt</b> in proeliis <b>interfecti</b>. <i>Ad Atene vengono celebrati in assemblea coloro che sono stati uccisi in battaglia.</i></p></li>
</ul>

<p>in dipendenza da un <b>infinito</b> diventa:</p>

<ul>
	<li><p>Mos est Athenis <b>laudari</b> in contione eos qui <b>sint</b> in proeliis <b>interfecti</b>. (Cic.) <i>Ad Atene c’è il costume che vengano celebrati in assemblea coloro che sono stati uccisi in battaglia.</i></p></li>
</ul>

<p>Il passaggio dall’indicativo al congiuntivo suole essere chiamato “attrazione modale” per comodità didattica; non è però un fatto “meccanico”, una norma rigorosa come la consecutio temporum: si tratta piuttosto di una tendenza facoltativa, una scelta stilistica dell’autore per esprimere nella subordinata un fatto presentato come soggettivo, eventuale, possibile, o per riferire il pensiero di persona diversa da quella che parla o scrive. In questo senso, il congiuntivo può essere impiegato anche nella sua natura di modo della soggettività, dell’eventualità, e secondo alcuni grammatici invece che di attrazione modale sarebbe più corretto parlare di <b>congiuntivo eventuale, caratterizzante</b> oppure di congiuntivo <b>obliquo</b>, cioè soggettivo, impiegato per riferire le parole di una persona citata.</p>

<p>Quando invece chi parla o scrive presenta il contenuto della proposizione come pensiero proprio o riporta un dato reale, obbiettivo, un chiarimento dato al lettore, un’osservazione accessoria o una nozione generale di tipo storico, geografico ecc. che potrebbe anche essere soppressa senza alterare il senso dell’intera espressione, il passaggio non si verifica, ma rimane l’indicativo, cioè il modo dell’oggettività.<br>
Si osservi la differenza tra l’uso dell’indicativo e del congiuntivo nel seguente esempio:</p>

<ul>
	<li><p>Apud Hypănim fluvium, qui ab Europae parte in Pontum <b>influit</b>, Aristoteles ait bestiŏlas nasci, quae unum diem <b>vivant</b>. (Cic.) <i>Aristotele afferma che presso il fiume Ipani, che si getta nel mar Nero dalla parte dell’Europa, nascono degli animaletti che vivono un giorno solo.</i></p></li>
</ul>

<p>La frase presenta due proposizioni relative: <i>qui... influit e quae... vivant</i>; nella prima è usato l’indicativo (<i>influit</i>) perché riporta un dato reale, una nozione geografica accessoria slegata dal discorso che si sta facendo (gli animaletti che vivono per un giorno solo), e che si può togliere senza alterare il senso dell’espressione; nella seconda, invece, vi è il congiuntivo (<i>vivant</i>), perché è riportato un dato eventuale, una possibilità
(che “potrebbero” vivere) riferita come pensiero indiretto, ossia di Aristotele: in questo caso è ugualmente corretto parlare di attrazione modale, o di congiuntivo eventuale od obliquo.</p>

<h4>OSSERVAZIONE</h4>

<p>Per le ragioni suddette, non si può avere attrazione modale nelle proposizioni subordinate in cui si enuncia una realtà indipendente dal pensiero espresso dalla reggente, come le incidentali e le relative con valore di perifrasi (cioè equivalenti a un sostantivo), come: <i>ii qui audiunt, qui legunt, qui spectant (audiebant, legebant, spectabant</i>), «gli uditori», «i lettori», «gli spettatori»; <i>id quod sentio</i>, «la mia opinione» ecc. (v. par. 46.1, osserv.).</p>

<ul>
<li><p>Caesar Helvetios in fines suos, unde <b>erant profecti</b>, reverti iussit. (Caes.) <i>Cesare ordinò agli Elvezi di tornare nelle loro terre, da dove erano partiti.</i> <br>(La relativa indica una realtà oggettiva, svincolata dal pensiero della reggente.)</p></li>

<li><p>Deos semper oravi ut, <b>quod evēnit</b>, periret Tiberius. (Svet.) <i>Pregai sempre gli dèi che Tiberio morisse, cosa che è accaduta.</i><br>
(Anche qui la relativa indica una realtà oggettiva, svincolata dal pensiero della reggente.)</p></li>

	<li><p>Equĭdem non dubitabo <b>quod sentio</b> dicere. (Cic.) <i>Invero non esiterò a dire quello che penso.</i> <br>(<i>Quod sentio</i> è una perifrasi relativa: corrisponde a <i>meam sententiam</i>, «il mio pensiero».)</p></li>
</ul>

<section>
<a href="futuro_del_congiuntivo.html">&#171; Futuro del congiuntivo</a>
<a href="index.html">Index</a>
<a href="classificazione_dipendenti_sub.html">La classificazione delle proposizioni dipendenti o subordinate &#187;</a>
</section>

</div>

</body>
</html>
