<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0"> 
  <meta name="description" content="Complemento di tempo determinato"/>
  <title>Complemento di tempo determinato</title>
  <link rel="stylesheet" type="text/css" href="../../../style.css" media="screen">
</head>

<body>

<nav>
  <ul>
    <li><a class="navbar" href="../../../index.html">Domus</a></li>
    <li><a class="navbar" href="index.html">Grammatica</a></li>
    <li><a class="navbar" title="Authors" href="../authors/index.html">Auctōrēs</a></li>
    <li><a class="navbar" title="Authors" href="../cultura/index.html">Cultūra</a></li>
  </ul>     
</nav>

<div class="content">

<h1>Complemento di tempo determinato</h1>

<p>Come abbiamo già accennato trattando dell’accusativo e dell’ablativo, il tempo e lo spazio sono per il latino due concetti molto affini, tanto che a volte i medesimi avverbi e le medesime preposizioni determinano sia il tempo sia il luogo. Lo stesso si può dire quando le determinazioni di tempo o di luogo dipendono da sostantivi: i medesimi due casi determinano sia il tempo sia il luogo. E in particolare:</p>

<ul>
	<li><p>l’<b>accusativo</b> indica l’estensione dell’azione nel tempo e nello spazio e ne precisa la direzione, il tipo e la durata;</p></li>
	<li><p>l’<b>ablativo</b> indica sia il tempo sia il luogo in cui l’azione si svolge (ablativo locativo), oppure l’origine temporale o spaziale dell’azione (ablativo di allontanamento).</p></li>
</ul>

<p>Il complemento di tempo determinato risponde alla domanda: <i><b>quando</b></i>? («quando?») e indica in quale preciso momento si compie un’azione. È generalmente reso in latino con l’<b>ablativo semplice: <i>vere</i></b>, «in primavera»; <i><b>aestate</b></i>, «d’estate»; <i><b>nocte</b></i>, «di notte»; <i><b>adventu Caesaris</b></i>, «all’arrivo di Cesare»; <i><b>Augusti temporibus</i></b>, «ai tempi di Augusto»; <i><b>anno praeterĭto</i></b>, «l’anno scorso». </p>

<ul>
	<li><p><b>Postero die</b> omnem exercitum intra fossam contĭnet. (Caes.) - <i>Il giorno dopo trattiene tutto l’esercito entro il fossato.</i></p></li>
	<li><p>Aquileia colonia <b>eodem anno</b> est deducta. (Liv.) - <i>Nel medesimo anno fu fondata la colonia di Aquileia.</i></p></li>
</ul>

<p>I nomi che indicano <b>età dell’uomo</b> (<i>pueritia, adulescentia, iuventus, senectus</i>), cariche pubbliche (consulatus, praetura ecc.) o eventi che servono a localizzare un fatto nel tempo (<i>pugna, bellum</i> ecc.) vogliono <i><b>in</i> + ablativo</b> se sono soli, l’<b>ablativo semplice</b> se sono accompagnati da un <b>aggettivo</b>. Perciò si dirà: <i><b>in adulescentia, in senectute, in consulatu, in pugna, in bello</i></b> ecc.; invece, con l’aggettivo: <i><b>primā adulescentiā, summā senectute, meo consulatu, pugna Cannensi, bello Punico</b></i> ecc.</p>

<ul>
	<li><p>Non sunt <b>in senectute</b> vires. (Cic.) - <i>Nella vecchiaia non ci sono le forze.</i></p></li>
	<li><p>Tiberius Actiăco triumpho currum Augusti comitatus est. (Svet.) - <i>Tiberio nel trionfo di Azio accompagnò il carro di Augusto.</i></p></li>
</ul>

<p>Si trova sempre <i><b>in</i> + ablativo</b> quando si vogliono evidenziare le circostanze particolari che accompagnano un fatto. Perciò: <i><b>illo tempore</b></i>, «a quel tempo», «allora»; <i><b>in illo tempore</b></i>, «in quella (particolare) circostanza», «in quel frangente», «in quell’occasione».</p>

<ul>
	<li><p>Quanta M. Lepidus moderatione usus sit <b>in illo tempore</b> civitatis quod post mortem Caesaris consecutum est, quis nostrum oblivisci potest? (Cic.) - <i>Con quanto grande moderazione abbia agito Marco Lepido in quella circostanza della città che seguì alla morte di Cesare, chi di noi se lo può dimenticare?</i></p></li>
</ul>

<h2>Tempo determinato e tempo indeterminato</h2>

<p>Il complemento di tempo determinato oltre che con l’ablativo può essere reso anche con le preposizioni inter o <i><b>per</i> + accusativo</b>, quando si indica l’estensione nel tempo del momento determinato: <i><b>inter cenam</b></i>, «durante il pranzo»; <i><b>per somnum</b></i>, «durante il sonno»; <i><b>inter ludos</i></b>, «durante i giochi».</p>

<p>Può essere reso inoltre anche con <i><b>ad, circa, sub + accusativo, circiter</i> + accusativo</b> o <b>ablativo</b>, quando si indica il momento in modo approssimativo: <i><b>sub lucem</b></i>, «sul far del giorno»; <i><b>sub noctem</b></i>, «sul far della notte»; <i><b>sub vesperum</b></i>, «verso sera»; <i><b>circiter / ad meridiem</b></i>, «verso mezzogiorno»; <i><b>circiter horā tertiā</b></i>, «circa all’ora terza».</p>

<p>In questo caso si potrebbe definire più propriamente complemento di “tempo indeterminato”, come si trova nella grammatica della lingua spagnola quando è introdotto appunto da <i>alrededor, por, hacia</i> («verso», «intorno a», «circa»). Es.: <i>Nos vemos <b>alrededor de las seis</b></i>. «Ci vediamo intorno alle sei». <i>El tren sale <b>hacia las cuatro</b></i>. «Il treno parte intorno alle quattro».</p>

<p>Il complemento di tempo indeterminato è trattato anche nella grammatica della lingua tedesca, per le espressioni corrispondenti a quelle introdotte in italiano con l’articolo indeterminativo “un”, “una”, rese in tedesco col genitivo: <i>ein<b>es</b> Tages, ein<b>es</b> Morgens, ein<b>es</b> Abends</i>, «un giorno», «una mattina», «una sera». Es.: <i><b>Eines Tages</b> wirst du es verstehen</i>. «Un giorno lo capirai».</p>

<section>
<a href="ablativo_limitazione.html">&#171; Ablativo di limitazione; Ablativo di misura o differenza</a></p>
<a href="index.html">Index</a>
<a href="tempo_continuato.html">Complemento di tempo continuato &#187;</a>
</section>

</div>

</body>
</html>
