<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0"> 
  <meta name="description" content="Verbi impersonali costruiti con l’accusativo"/>
  <title>Verbi impersonali costruiti con l’accusativo</title>
  <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
   
<div class="content">

<h1>Verbi impersonali costruiti con l’accusativo</h1>

<p>I verbi impersonali che si costruiscono con l’accusativo si distinguono in: assolutamente impersonali e relativamente impersonali.</p>

<ul>
	<li><p>I verbi <b>assolutamente impersonali</b> ammettono soltanto la 3<sup>a</sup> persona singolare e non hanno soggetto espresso.</p></li>
	<li><p>I verbi <b>relativamente impersonali</b> ammettono anche l’uso della 3<sup>a</sup> persona plurale e possono avere per soggetto un sostantivo o un’espressione equivalente (che però non sia una persona).</p></li>
</ul>

<h2>Verbi assolutamente impersonali: piget, pudet, paenitet, taedet, miseret</h2>

<p>Sono <b>assolutamente impersonali</b> i cinque verbi seguenti:</p>

<p><b>piget, piguit o pigĭtum est, pigēre</b> &emsp; <i>rincrescere (rammaricarsi, pentirsi)</i></p>
<p><b>pudet, puduit o pudĭtum est, pudēre</b> &emsp; <i>vergognarsi</i></p>
<p><b>paenĭtet, paenituit, paenitēre</b> &emsp; <i>pentirsi</i></p>
<p><b>taedet, pertaesum est, taedēre</b> &emsp; <i>annoiarsi, provar disgusto</i></p>
<p><b>misĕret, miseruit o miserĭtum est, miserēre</b> &emsp; <i>aver pietà, provar compassione</i></p>

<p>Questi verbi si coniugano solo alla 3<sup>a</sup> persona singolare e reggono:</p>

<ul>
	<li><p>l’accusativo della persona che prova il sentimento;</p></li>
	<li><p>il genitivo della cosa che determina il sentimento.</p></li>

</ul>

	<ul>
		<li><p><b>Discipulos</b> saepe studii piget. <i>Agli scolari spesso rincresce lo studio.</i></p></li>
		<li><p><b>Multos stultitiae suae</b> non pudet. <i>Molti non si vergognano della loro stoltezza.</i></p></li>
	</ul>

<p>Se la <b>persona</b> che prova il sentimento è costituita da un <b>pronome di 3<sup>a</sup></b> persona, si rende con <i><b>eum, eam, eos, eas</b></i>; il riflessivo se si usa solo quando si trova in una proposizione dipendente col verbo all’infinito o al congiuntivo che abbia lo stesso soggetto della reggente.</p>

<ul>
	<li><p><b>Eum</b> facti paenituit. <i>Si pentì del fatto.</i></p></li>
	<li><p>Crassus <b>se</b> paenitēre dixit. (Cic.) <i>Crasso disse che si pentiva.</i></p></li>
</ul>

<p>Se la cosa che determina il sentimento è costituita da un pronome neutro, va in nominativo (<i>hoc, id, quod</i> ecc.); se è costituita da un verbo, può essere resa con l’accusativo e l’infinito, oppure con quod e l’indicativo o il congiuntivo, oppure con un’interrogativa indiretta.</p>

<ul>
	<li><p><b>Hoc</b> me paenitet. <i>Mi pento di ciò.</i></p></li>
	<li><p>Me pudet <b>haec facere</b>. <i>Mi vergogno a fare queste cose.</i></p></li>
	<li><p>Me piget amicos <b>offendisse</b> (o <b>quod</b> amicos <b>offendi / offendĕrim</b>). Mi rincresce di aver offeso gli amici.</p></li>
	<li><p>A senatu <b>quanti fiam</b>, minime me paenitet. (Cic.) <i>Non mi rammarico per nulla di quanto io sia stimato dal senato.</i></p></li>
</ul>

<h3>NOTA</h3>

<p>Inizialmente questi verbi erano personali, come attestato presso alcuni autori: <i>Non te <b>haec pudent</b></i>? (Ter.) «Queste cose non ti fanno arrossire?»; il pronome neutro retto da questi verbi viene espresso in nominativo e non in accusativo, perché corrisponderebbe al soggetto originario.</p>


<h3>OSSERVAZIONI</h3>

<ol>
	<li><p>Quando per esprimere idea di necessità si ricorre alla perifrastica passiva, la persona che “deve” provare il sentimento va in dativo (d’agente) e non in accusativo. Es.: <i>Tibi</i> (e non te) paenitendum est. «Devi pentirti»; questo anche quando la perifrastica è posta in una infinitiva. Es.: <i>Dico tibi paenitendum esse</i>. «Dico che devi pentirti».</p></li>
	
	<li><p>Quando uno dei cinque verbi impersonali è unito a un verbo servile, come possum, soleo, incipio ecc., la costruzione resta immutata per quanto riguarda la persona e la cosa, mentre il verbo servile diventa impersonale e l’impersonale viene espresso con l’infinito. <i>Pigēre eum facti coepit</i>. (Iustin.) Cominciò a pentirsi del fatto. Se però il verbo servile è un verbo di volontà (<i>volo, nolo, malo</i>), il verbo di volontà rimane personale e
i verbi piget, pudet ecc. vanno al congiuntivo presente o imperfetto (senza <i>ut</i>).</p>

<ul>
	<li><p>(Ego) volo me paeniteat. <i>Voglio pentirmi</i>.</p></li>
	<li><p>Volebam te paeniteret. Volevo che tu ti pentissi.</i></p></li>
</ul>
</li>

<li><p>Questi verbi, essendo impersonali, non hanno l’imperativo; la forma del comando viene espressa con la 3<sup>a</sup> persona singolare del congiuntivo presente (congiuntivo esortativo): <i>te pudeat</i>! «vergògnati!»; vos pudeat! «vergognatevi!».</p></li>

	<li><p>Mentre con i verbi personali il pronome che funge da soggetto può essere omesso (laudo, «io lodo»), perché la desinenza personale basta a individuarlo, con i verbi impersonali invece il pronome che indica la persona che prova il sentimento deve essere sempre espresso perché il verbo alla 3<sup>a</sup> persona singolare non permette di individuarlo. Quando si traduce è bene ricordare che questi cinque verbi hanno in sé valore riflessivo. Si osservi: «egli si pente», eum paenitet; «lo scolaro si pente», discipulum paenitet. Nei due esempi al soggetto italiano corrispondono in latino il pronome e il nome in accusativo che indicano la persona che prova il sentimento, mentre il pronome riflessivo italiano «si» non va reso in latino perché il
senso riflessivo è già presente nel verbo.</p></li>
</ul>

<h2>Verbi relativamente impersonali</h2>

<p>Sono verbi relativamente impersonali:</p>

<p><b>Me decet, me dedĕcet</b> &emsp; <i>A me si conviene, non si conviene; a me si addice, non si addice</i></p>
<p><b>Me fallit, me fugit, me latet, me praetĕrit</b> &emsp; <i>Mi sfugge, m’inganno, non so</i></p>
<p><b>Me iuvat</b> &emsp; <i>Mi piace</i></p>

<p>Questi verbi si costruiscono con l’<b>accusativo</b> della persona a cui sfugge, si conviene ecc. e il <b>nominativo</b> della cosa che sfugge, si conviene ecc., la quale funge dunque da soggetto della proposizione e può essere espressa anche con un infinito, una proposizione infinitiva o interrogativa indiretta; sono usati per lo più in espressioni negative e ammettono anche la 3<sup>a</sup> persona plurale.</p>

<ul>
	<li><p>Non <b>me</b> fugit <b>diligentia tua</b>. <i>Non mi sfugge la tua diligenza.</i></p></li>
	<li><p>Non decet <b>regem inexorabilis ira</b>. (Sen.) <i>Al re non si addice un’ira implacabile.</i></p></li>
	<li><p><b>Omnia me</b> fallunt. (Cic.) <i>Tutto mi sfugge.</i></p></li>
	<li><p><b>Oratorem irasci</b> minime decet. (Cic.) <i>All’oratore non si addice affatto l’adirarsi.</i></p></li>
	<li><p><b>Neutros</b> fefellit <b>hostes appropinquare</b>. (Liv.) <i>A nessuno dei due sfuggì che i nemici si stavano avvicinando.</i></p></li>
	<li><p>(Illud) <b>quam sit difficile</b> te non praetĕrit. (Cic.) <i>Non ti sfugge quanto quella cosa sia difficile.</i></p></li>
</ul>

<section>
<a href="accusativo_intransitivi.html">&#171; Verbi “intransitivi” costruiti con l’accusativo</a>
<a href="index.html">Index</a>
<a href="doppio_accusativo.html">Doppio accusativo &#187;</a>
</section>

</div>

</body>
</html>
