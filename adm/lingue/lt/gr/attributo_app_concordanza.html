<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0"> 
  <meta name="description" content="Casi particolari di accordo del predicato"/>
  <title>Casi particolari di accordo del predicato</title>
  <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
   
<div class="content">

<h1>Concordanza dell’attributo e dell’apposizione</h1>

<h2>L’attributo</h2>

<p>L’attributo è un <b>aggettivo</b> che determina e qualifica un sostantivo, col quale forma uno stretto rapporto logico e grammaticale; in latino concorda in genere, numero e caso col nome che accompagna: <i>vir <b>clarus</b></i>, «un uomo famoso»; <i>virorum clarorum</i>, «degli uomini famosi»; <i>mulier <b>clara</b></i>, «una donna famosa»; <i>mulieres <b>clarae</b></i>, «le donne famose»; <i>bellum <b>clarum</b></i>, «una guerra famosa»; <i>bella <b>clara</b></i>, «le guerre famose» ecc. Se però è riferito a più nomi di genere diverso, l’attributo concorda col nome più vicino oppure, se deve esprimere un risalto particolare, si ripete, concordato con ciascun sostantivo (in italiano si ha un uso analogo).</p>

<p><b>Omnes</b> terrae et maria. <i>Tutte le terre e i mari.</i> </p>
<p>Terrae et maria <b>omnia</b>. <i>Le terre e i mari tutti.</i></p>
<p><b>Omnes</b> terrae et <b>omnia</b> maria. <i>Tutte le terre e tutti i mari.</i></p>

<h2>L’apposizione</h2>

<p>L’apposizione è un <b>sostantivo</b> (o una locuzione sostantivale) che si aggiunge a un altro sostantivo per meglio determinarlo; concorda sempre col nome che accompagna nel caso.</p>

<p>Augustus pugnavit apud <b>Philippos</b>, Macedoniae urbem. <i>Augusto combatté presso Filippi, città della Macedonia</i>.</p>

<p>Commendo tibi <b>Marcum</b>, <b>delicias</b> nostras. <i>Ti raccomando Marco, nostra delizia.</i></p>

<p>Quando è costituita da un nome mobile, come <i>magister, magistra; inventor, inventrix</i> ecc., l’apposizione concorda anche nel genere e nel numero.</p>

<p><b>Athenae inventrices</b> artium.<i> Atene, inventrice delle arti</i></p>

<p>Per quanto riguarda la sua <b>collocazione</b>, contrariamente all’uso italiano, in latino l’apposizione che accompagna un nome proprio va posta dopo il nome. Es.: <i>Cicero <b>consul</b></i>, «il console Cicerone»; <i>Homerus poeta</i>, «il poeta Omero»; <i>Dionysius <b>tyrannus</b></i>, «il tiranno Dionisio»; <i>Cato censor</i>, «Catone il Censore» ecc. Si comportano diversamente l’appellativo <i><b>rex</b></i> e i <b>nomi geografici</b> in genere, che si pongono prima del nome. Es.: <i><b>rex</b> Tarquinius, <b>insula</b> Sicilia, <b>mons</b> Aetna</i> ecc. Il nome <i>imperator</i> nel significato di «comandante», «generale» (vittorioso) segue il nome proprio; quando invece significa «imperatore», di solito lo precede. Es.: <i>Senatus triumphum Mario imperatori decrevit</i>. «Il senato decretò il trionfo al generale (vittorioso) Mario». <i><b>Imperator</b> Nerva lauream in gremio Iovis collocavĕrat</i>. (Plin. Iun.) «L’imperatore Nerva aveva posto una corona di alloro nel grembo (della statua) di Giove». Ma si osservi anche: <i>Ante lucem ibat ad Vespasianum imperatorem</i>. (Plin. Iun.) «Prima dell’alba andava dall’imperatore Vespasiano».</p>

<h2>OSSERVAZIONI</h2>

<ol>
	<li><p>Spesso in italiano l’appellativo geografico e il termine «mese» sono uniti al nome proprio con la preposizione “di”: «la città di Roma», «l’isola di Sicilia», «il mese di gennaio» (compl. di denominazione); in latino invece si usa concordare, come un’apposizione: <i>urbs Roma, insula Sicilia, mensis Ianuarius</i>.</p></li>
	
	<li><p>Nomen e cognomen vogliono dopo di sé il genitivo (gen. dichiarativo) sia di un nome proprio, sia di un nome comune; perciò si dirà: <i>nomen <b>Pauli</b>, cognomen <b>Africani</b>, nomen <b>Iusti</b>, nomen <b>poetae</b></i> ecc. Si ha invece la forma con la concordanza appositiva nelle espressioni del tipo: <i>Tribuno nomen est <b>Paulus</b></i>. «Il tribuno si chiama Paolo»; <i>Indĭtum est ei nomen <b>Marcus</b></i>. «Gli fu dato il nome Marco» (v. par. 32.2.3).</p></li>
	
	<li><p>Si ricorda che il predicato concorda con l’apposizione quando essa è costituita da un appellativo geografico, come <i>urbs, oppidum, insula, mons, colonia</i> ecc. (v. par. 27.5.3).</p></li>
	
	<li><p>In italiano l’apposizione può essere preceduta da preposizioni o locuzioni come “a”, “da”, “per”, “in”, “come”, “in qualità di” e simili, che non sono rese in latino: <i>Cato <b>quaestor</b> obtĭgit P. Africano consuli</i> (Nep.), «Catone <b>da / come</b> questore toccò in sorte a Publio Scipione l’Africano».</p></li>
</ul>

<section>
<a href="predicato.html">&#171; Il predicato</a></p>
<a href="index.html">Index</a>
<a href="predicato_concordanza.html">Concordanza dell’attributo e dell’apposizione &#187;</a>
</section>

</div>

</body>
</html>