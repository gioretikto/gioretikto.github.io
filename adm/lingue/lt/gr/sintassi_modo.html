<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0"> 
  <meta name="description" content=">Il modo"/>
  <title>Il modo</title>
  <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
 
<div class="content">

<h1>Il modo</h1>

<p>Con il modo si esprime il processo verbale in rapporto all’atteggiamento mentale del soggetto. In latino i modi finiti veri e propri sono due, con caratteristiche nettamente distinte: <b>l’indicativo</b>, il modo dell’oggettività, e il <b>congiuntivo</b>, il modo della soggettività. L’<b>imperativo</b> è pure un modo verbale con forme autonome ma, come il caso vocativo con il quale è connesso, si avvicina a una forma esclamativa; ha un uso piuttosto limitato, e solo tardi fu inquadrato nella coniugazione. I cosiddetti modi “non finiti” (infinito, participio, gerundio, gerundivo e supino) non sono propriamente dei modi, bensì <b>nomi verbali</b>, e conservano chiare tracce della loro origine nominale. I paragrafi seguenti sono dedicati allo studio dell’uso dei modi indicativo, congiuntivo e imperativo nelle proposizioni indipendenti, delle quali forniamo un elenco sintetico per facilitare la comprensione di quanto verrà esposto nel corso del capitolo.</p>

<h2>Vari tipi di proposizioni indipendenti</h2>

<p>Le proposizioni indipendenti possono essere:</p>

<ul>

<li><p><b>enunciative</b> (o <b>assertive</b>, o <b>narrative</b>): sono le proposizioni che enunciano o descrivono un fatto, una situazione, un sentimento ecc.; di norma hanno il verbo all’indicativo. Es.: <i>In duas partes <b>discedunt</b> Numidae</i>. (Sall.) «I Numidi si dividono in due fazioni»;</p></li>

<li><p><b>volitive</b>: esprimono un ordine, un’esortazione, un desiderio, un augurio, una concessione; secondo tali sfumature di contenuto, possono essere suddivise in altrettante proposizioni particolari:</p>

	<ul>
		<li><p><b>imperative</b>: esprimono un ordine, che può essere positivo o negativo; hanno il verbo all’imperativo o al congiuntivo. Es.: <i><b>Tace</b></i>! «Taci!». <i><b>Ne timuerĭtis</b></i>. «Non temete»;</p></li>
		
	<li><p><b>esortative</b>: esprimono un’esortazione; hanno il verbo al congiuntivo (presente). Es.: <i><b>Pareamus</b> senatui</i>! «Ubbidiamo al senato!»;</p></li>

	<li><p><b>desiderative</b> o <b>ottative</b>: esprimono un desiderio, un augurio; hanno il verbo al congiuntivo. Es.: <i>Utĭnam conata efficere <b>possim</b></i>! (Cic.) «Voglia il cielo che io possa portare a termine le imprese!»;</p></li>

	<li><p><b>concessive</b>: esprimono la concessione o l’ammissione di un fatto; hanno il verbo al congiuntivo. Es.: <i>Haec <b>sint</b> falsa sane: invidiosa certe non sunt</i>. (Cic.) «Siano pure false queste cose: certamente non sono odiose»;</p></li>
	</ul>
</li>

<li><p><b>interrogative dirette</b>: esprimono una domanda posta in forma diretta; hanno il verbo all’indicativo; sono semplici, se pongono una sola domanda; disgiuntive, quando pongono due o più domande alternative. Es.: <i>Quis <b>es</b></i>? «Chi sei?». <i>Utrum mecum <b>venies</b> an domi manebis?</i> «Verrai con me o resterai a casa?»;</p></li>

<li><p><b>dubitative</b>: esprimono un dubbio, un’incertezza in forma interrogativa; hanno il verbo al congiuntivo. Es.: <i>Quid <b>faciam</b></i>? «Cosa dovrei fare?»;</p></li>

<li><p><b>potenziali</b>: esprimono, in forma interrogativa o no, un fatto come possibile, eventuale; hanno il verbo al congiuntivo. Es.: <i>Homerum nemo <b>superavĕrit</b></i>. «Nessuno potrebbe superare Omero»;</p></li>

<li><p><b>esclamative</b>: esprimono un’esclamazione; hanno il verbo all’indicativo o all’infinito (infinito esclamativo, v. par. 39.4.2), ma può anche essere sottinteso. Es.: <i>Heu quanta nobis <b>instat</b> pernicies</i>! (Phaedr.) «Ahimè, quale rovina incombe su di noi!». <i>Tene istuc <b>loqui</b></i>! (Ter.) «Proprio tu dire questo!». <i>O tempora, o mores</i> (sott. <i>haec <b>sunt</b></i>)! (Cic.) «Che tempi, che costumi (sono questi)!»;</p></li>

<li><p><b>incidentali</b> o <b>parentetiche</b>: sono inserite in un periodo tra due virgole, o parentesi o lineette, senza aver con questo alcun legame sintattico, per aggiungere un dettaglio, una precisazione; hanno il verbo all’indicativo. Es.: <i>«Cur», <b>inquit</b>, «turbulentam fecisti mihi aquam bibenti?»</i>. (Phaedr.) «Perché», disse, «hai reso torbida l’acqua a me che sto bevendo?». <i>Etenim, <b>ut ait Homerus</b>, “ex eius lingua melle dulcior fluebat oratio”.</i> (Cic.) «Infatti, come dice Omero, “dalla sua lingua fluiva un discorso più dolce del miele”».</p></li>
</ul>

<h4>OSSERVAZIONE</h4>

<p>Le proposizioni interrogative dirette che esprimono un dubbio o una possibilità si costruiscono col congiuntivo dubitativo e potenziale: v. parr. 38.5.1 e 38.5.2.</p>

<section>
<a href="sintassi_perf_imperf.html">&#171; L’imperfetto il perfetto e il piuccheperfetto</a>
<a href="index.html">Index</a>
<a href="indicativo_sintassi.html">Il modo indicativo&#187;</a>
</section>

</div>

</body>
</html>
