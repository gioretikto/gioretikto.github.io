<!DOCTYPE html>
<html lang="it">
<head>
	<meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="Le Proposizioni complementari Indirette; Proposizioni finali"/>
    <title>Le Proposizioni complementari Indirette; Proposizioni finali</title>
	<link rel="stylesheet" type="text/css" href="../../../style.css" media="screen">
</head>

<body>

<nav>
	<ul>
		<li><a class="navbar" href="../../../index.html">Domus</a></li>
		<li><a class="navbar" href="index.html">Grammatica</a></li>
	</ul>
</nav>
 
<article>

<h1>Le Proposizioni complementari Indirette; Proposizioni finali</h1>

<p>Si dicono <b>complementari indirette</b>, o <b>avverbiali</b>, o <b>circostanzali</b>, le proposizioni che svolgono la funzione di <b>complemento indiretto</b> o di <b>avverbio</b> rispetto alla proposizione reggente; sono tali, come già detto, le proposizioni finali, consecutive, causali, tempo-
rali, condizionali, concessive, avversative, comparative, modali, strumentali, limitative, esclusive, aggiuntive ed eccettuative. Nei paragrafi successivi esamineremo le proposizioni complementari indirette che più frequentemente ricorrono in latino e che presentano particolarità non sempre riscontrabili nelle corrispondenti proposizioni italiane.</p>

<h2>Proposizioni finali</h2>

<p>Le finali sono proposizioni subordinate che indicano <b>per quale fine o scopo si attua l’enunciato della proposizione reggente</b>. In italiano si rendono in forma esplicita con le locuzioni «affinché», «perché», «acciocché» e il congiuntivo, o in forma implicita con «a», «per», «al fine di», «con l’intenzione di» e l’infinito. In latino le proposizioni finali positive sono introdotte dalla congiunzione <i><b>ut</b></i> seguita dal <b>congiuntivo presente</b>, in dipendenza da un tempo principale, <b>imperfetto</b>, in dipendenza da un tempo storico; seguono dunque le norme della consecutio, ma limitatamente al solo <b>rapporto di contemporaneità</b>. Sono spesso anticipate (o seguite) e rafforzate nella reggente da avverbi o nessi, come <i>eo, ideo, idcirco, propterea</i> («appunto per questo»), <i>ob eam causam, ea condicione ut</i> («a condizione, a patto che»), <i>ea mente, eo animo, eo consilio ut</i> («con l’intenzione», «con lo scopo di») ecc.</p>

<ul>
	<li><p>Non <b>ut edam</b> vivo, sed ut vivam edo. (Quint.) - <i>Non vivo per mangiare, ma mangio per vivere</i>.</p></li>
	<li><p>Codrus morti se devovit <b>ut</b> patriam <b>servaret</b>. (Cic.) - <i>Codro si votò alla morte per salvare la patria</i>.</p></li>
	<li><p>Germani <b>eo consilio</b> Rhenum transiĕrant, <b>ut</b> Ambiorīgis fines <b>depopularentur</b>. (Caes.) - <i>I Germani avevano attraversato il Reno con l’intenzione di saccheggiare il territorio di Ambiorige</i>.</p></li>
</ul>

<p>Quando la proposizione finale contiene un aggettivo o un avverbio di grado comparativo, solitamente è introdotta dall’ablativo avverbiale <i><b>quo</b></i> (= <i>ut eo</i>, «affinché con ciò»), che si può trovare impiegato presso taluni autori anche per introdurre una finale priva di comparativo.</p>

<ul>
	<li><p>Ab initio res vobis exponemus, <b>quo facilius intellegatis</b>. (Cic.) - <i>Vi esporremo le cose dal principio, perché capiate più facilmente</i>.</p></li>
</ul>

<p>Le proposizioni <b>finali negative</b> sono introdotte da <i><b>ne</b></i> («affinché non») seguito dal <b>congiuntivo</b> negli stessi tempi delle positive.</p>

<ul>
	<li><p>Hoc omitto <b>ne offendam</b> tuas aures. (Cic.) <i>Tralascio questo, per non offendere le tue orecchie</i>.</p></li>
	<li><p>Galli aurum acceperunt <b>ne</b> Capitolium obsidērent. (Eutr.) <i>I Galli accettarono l’oro per non assediare il Campidoglio</i>.</p></li>
</ul>

<p>La <b>coordinazione negativa</b> è resa con la congiunzione <i><b>neque</b></i> (<i>neu</i> o <i>neve</i>) se la prima finale è positiva, con <i><b>neu</b></i> o <i><b>neve</b></i> se anche la prima finale è negativa.</p>

<ul>
	<li><p>Bellovăcis persuaderi <b>ut</b> diutius morarentur <b>neque</b> suis auxilium ferrent non potĕrat. (Caes.) <i>Non si potevano persuadere i Bellovaci a trattenersi più a lungo e a non portare aiuto ai loro connazionali.</i> (si osservi <i>ut</i> invece di <i>quo</i>, pur col comparativo, perché in questo caso non si potrebbe dire: <i>ut eo</i>)</p></li>
	
	<li><p>Caesar ad Lingŏnas litteras nuntiosque misit, <b>ne</b> eos frumento <b>neve</b> alia re iuvarent. (Caes.) <i>Cesare mandò una lettera e ambasciatori ai Lingoni, affinché non aiutassero gli Elvezi con grano né con altra cosa</i>.</p></li>
</ul>

<p>Come si è già detto nel paragrafo 35.7.4, nelle finali negative si usano i <b>pronomi positivi</b>, perché la negazione è già presente nella congiunzione introduttiva ne.</p>

<ul>
	<li><p><b>ne quis</b> &emsp; affinché nessuno (pron.)</p></li>
	<li><p><b>ne ullus</b> &emsp; affinché nessuno (agg.)</p></li>
	<li><p><b>ne quid</b> &emsp; affinché niente</p></li>
	<li><p><b>ne umquam</b> &emsp; affinché mai</p></li>
	<li><p><b>ne usquam</b> &emsp; affinché in nessun luogo</p></li>
</ul>

<ul>
	<li><p>Puerum iussit liberum esse, <b>ne quis</b> posset dicere tantum virum esse a servo vulneratum. (Petr.) <i>Ordinò che il servo fosse libero, affinché nessuno potesse dire che un uomo così importante era stato ferito da uno schiavo</i>.</p></li>
</ul>

<h2>OSSERVAZIONI</h2>

<ol>
	<li><p>Una <b>finale retta da un presente storico</b> si può trovare espressa sia col <b>congiuntivo presente</b>, sia con l’imperfetto. Es.: <i>Virginem auro corrumpit Tatius <b>ut</b> armatos in arcem <b>accipiat</b></i> (anche <i>accipĕret</i>). (Liv.) «Tazio corruppe la fanciulla con l’oro, perché facesse entrare i soldati nella rocca».</p></li>
	
<li><p>La proposizione finale può avere la negazione ut non invece di ne quando la negazione si riferisce a un solo termine di essa. Es.: <i>Confer te ad Manlium, <b>ut</b> a me <b>non</b> eiectus ad alienos, sed invitatus ad tuos esse videaris</i>. (Cic.) «Vattene da Manlio, affinché sembri che tu sia stato non cacciato da me presso estranei, ma invitato presso i tuoi».</p></li>

<li><p>Si osservino le espressioni: ut non dicam e ne dicam, che si possono rendere entrambe con «per non dire», «per tacere», ma con sensibili differenze di significato in latino. <i>Ut non dicam</i> è una formula di preterizione, cioè una formula retorica impiegata in realtà per aggiungere e non per tacere un’informazione, che corrisponde a <i>ut omittam</i>: «per tacere di», «per non parlare di» (ma intanto se ne parla). Es.: <i><b>Ut non dicam</b> de Fabricio, quem Pyrrhus ipse admiratus est, dicam de Atilio Regulo</i>. «Per non parlare di Fabrizio, che lo stesso Pirro ammirò, parlerò di Attilio Regolo». Ne dicam invece è usata per mitigare un’espressione troppo forte. Es.: <i>Crudelem Castŏrem, <b>ne dicam</b> sceleratum et impium</i>! (Cic.) «O crudele Castore, per non dire scellerato ed empio!». In entrambi i casi si tratta di locuzioni parentetiche svincolate dalle norme della consecutio temporum.</p>
</li>
</ol>

<h2>NOTA</h2>

<p><i><b>Ut</b></i> (scritto anche <i>uti</i>) in origine era un avverbio indefinito («in qualche modo») e interrogativo («come»). Usato col congiuntivo volitivo (indipendente), fu rafforzato dal suffisso -<i>nam</i> divenendo <i>utĭnam</i> e impiegato per introdurre una proposizione volitiva coordinata per paratassi con una enunciativa: <i>Hoc tibi dico: ut (= utĭnam) intellĕgas</i>! «Ti dico questo: voglia il cielo che tu lo capisca!». Col passaggio al costrutto ipotattico ut acquisì valore di congiunzione, e l’esempio precedente divenne: <i>Hoc tibi dico ut intellĕgas</i>, «Ti dico questo affinché tu lo capisca».</p>

<p>La congiunzione negativa <i><b>ne</b></i> in origine era <i>ut ne</i> ed era impiegata in costrutti paratattici del tipo: <i>Veniam tecum: (utinam) ne solus sis</i>! «Verrò con te: voglia il cielo che tu non sia solo!». Col passaggio al costrutto ipotattico si tralasciò ut e rimase solo la congiunzione ne a introdurre la finale negativa: <i>Veniam tecum ne solus sis</i>. «Verrò con te perché tu non sia solo».</p>

<h2>Altri modi per esprimere le proposizioni finali</h2>

<p>In latino le proposizioni finali positive, oltre che con ut e il congiuntivo presente o imperfetto, possono essere espresse anche:</p>

<ul>
	<li><p>con <i><b>qui, quae, quod</b></i> e il <b>congiuntivo presente</b> o <b>imperfetto</b> (proposizione relativa impropria di natura finale);</p>
	<ul>
		<li><p>Magistratus, <b>qui</b> ei bello <b>praesint</b>, deliguntur. (Caes.) <i>Si scelgono dei magistrati, che comandino quella guerra.</i></p></li>
	</ul>
	</li>
	
	<li><p>con <i><b>ad</b></i> e l’<b>accusativo del gerundio</b> (se vi è solo il verbo) o <b>del gerundivo</b> (se vi è anche il complemento oggetto espresso);
	<ul>
		<li><p>Caesar ad cohortandos milites decucurrit. (Caes.) <i>Cesare si precipitò ad incoraggiare i soldati.</i></p></li>
	</ul>
	</li>
	
	<li><p>con <b><i>causā</i></b> o <i><b>gratiā</b></i> preceduti dal genitivo del gerundio o del gerundivo;</p>
	
	<ul>
		<li><p>Haedui legatos ad Caesarem <b>sui purgandi gratiā</b> mittunt. (Caes.) <i>Gli Edui mandano messaggeri a Cesare per giustificarsi.</i></p></li>
	</ul>
	</li>
	
	<li><p>col <b>supino in -<i>um</i></b>, in dipendenza da un <b>verbo di movimento</b>;</p>
	<ul>
		<li><p><b>Pabulatum</b> emittitur nemo. (Caes.) <i>Non viene mandato fuori nessuno per provvedere al vettovagliamento.</i></p></li>
	</ul>
	</li>
	
	<li><p>raramente, col <b>participio presente</b> e <b>futuro</b>.</p>
	
	<ul>
		<li><p>Legati pacem petentes ad Scipionem venerunt. (Liv.) <i>Vennero da Scipione dei messaggeri a chiedere la pace.</i></p></li>
		<li><p>Misit legatos ad Tiberium <b>oraturos</b> auxilia. (Tac.) <i>Mandò messaggeri a Tiberio a chiedere rinforzi.</i></p></li>
	</ul>
	
<h4>OSSERVAZIONI</h4>

<ol>
	<li><p>Meno frequentemente, le finali possono essere rese anche:<br>
	<ul>
		<li><p>col <b>gerundivo</b> in funzione predicativa. Es.: <i>Omnis cetera praeda <b>diripienda</b> data est</i>. (Liv.) «Tutto il resto del bottino fu dato da saccheggiare (= perché fosse saccheggiato)»;</p></li>
		
		<li><p>col <b>genitivo del gerundivo</b>. Es.: <i>M. Aemilius exercitum <b>opprimendae libertatis</b> habet</i>. (Sall.) «Marco Emilio dispone di un esercito per soffocare la libertà»;</p></li>
		
		<li><p>col dativo del gerundio o del gerundivo. Es.: <i>Abolendo rumori Nero subdĭdit reos</i>. (Tac.) «Per far tacere le dicerie, Nerone inventò degli imputati»;</p></li>
		
		<li><p>con <i><b>ob</b></i> e l’accusativo del gerundivo. Es.: <i><b>Ob innocentes condemnandos</b> pecuniam accepit</i>. (Plin. Iun.) «Accettò denaro per condannare degli innocenti»;</p></li>
		
		<li><p>con <i><b>de</b></i> e l’<b>ablativo del gerundivo</b>. Es.: <i>Legati <b>de pace et amicitia concilianda</b> missi sunt</i>. (Caes.)
«Furono mandati dei messaggeri per trattare la pace e un patto di alleanza».</p></li>
	</ul>
	</li>
	<li><p>Attenzione a non confondere con le finali le proposizioni rette dai <i>verba curandi (curo, video</i> ecc.) e <i>postulandi (oro, precor</i> ecc.), che dal punto di vista grammaticale sono delle proposizioni complementari dirette (v. par. 44.3).</p></li>
</ol>

<section>
<a href="complementari_dubitandi.html">&#171; Proposizioni complementari dirette rette dai verba dubitandi</a>
<a href="index.html">Index</a>
<a href="proposizioni_consecutive.html">Proposizioni consecutive &#187;</a>
</section>

</article>

</body>
</html>
