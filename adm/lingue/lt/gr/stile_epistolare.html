<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0"> 
  <meta name="description" content=">I tempi dello stile epistolare"/>
  <title>I tempi dello stile epistolare</title>
  <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
 
<div class="content">

<h1>I tempi dello stile epistolare</h1>

<p>Nello scrivere una lettera, i Latini di norma non regolavano l’uso dei tempi verbali sul momento in cui scrivevano, ma sul momento in cui il destinatario l’avrebbe letta, assumevano cioè <b>il punto di vista del destinatario</b>. Di conseguenza, nelle lettere scritte secondo questo stile, tutti i tempi verbali vengono trasferiti nel passato e si trovano:</p>

<ul>
	<li><p>l’<b>imperfetto</b> o il perfetto, al posto del presente italiano;</p></li>
	<li><p>il <b>piuccheperfetto</b>, al posto del passato prossimo e del passato remoto italiano;</p></li>
	<li><p>il <b>participio futuro + <i>eram</i></b> (perifrastica attiva), al posto del futuro.</p></li>
</ul>

<p>Allo stesso modo si trasformavano anche gli avverbi di tempo: <i>hodie</i> («oggi») in <i><b>eo die</b></i> («quel giorno»), <i><b>heri</b></i> («ieri») in <i><b>pridie</b></i> («il giorno prima»), <i>cras</i> («domani») in <b><i>postridie</b></i> o <i><b>postero die</b></i> («il giorno dopo»); restavano invece invariati <i>nunc</i> («ora») e <i>adhuc</i> («finora»).</p>

<ul>
	<li><p>Nihil <b>habebam</b> quod scribĕrem: neque enim novi quicquam <b>audiĕram</b>, et ad tuas omnes <b>rescripsĕram pridie</b>. (Cic.) <i>Non ho nulla da scriverti: infatti non ho udito nulla di nuovo, e a tutte le tue lettere ho risposto ieri.</i></p></li>
	
	<li><p><b>Eo die</b> apud Pomponium eram cenaturus. (Cic.) <i>Oggi pranzerò presso Pomponio.</i></p></li>
	
	<li><p>Tabellarios <b>postero die</b> ad vos <b>eram missurus</b>. (Cic.) <i>Domani vi manderò i corrieri.</i></p></li>
</ul>

<h4>OSSERVAZIONI</h4>

<ol>
	<li><p>Non tutti gli scrittori usavano il cosiddetto “stile epistolare”, né lo usava sempre lo stesso Cicerone; in particolare, nelle lettere di carattere familiare si trovano anche in latino gli stessi tempi della lingua italiana. Es.: <i>Ego te maximi et <b>feci</b> et semper <b>facio</b>.</i> (Cic.) «Io ti ho stimato e ti stimo sempre moltissimo».</p></li>
	
	<li><p>Quanto ai tempi dello stile epistolare, con l’imperfetto si esprimeva azione durativa, col perfetto azione conclusa o momentanea.</p></li>
</ol>

<h2>Le formule epistolari in latino</h2>

<p>I Latini iniziavano le lettere con l’indicazione del nome del mittente, espresso in nominativo, seguita dal nome del destinatario, espresso in dativo, e da una formula di saluto, in genere abbreviata per risparmiare tempo e materiale scrittorio:</p>

<ul>
	<li><p>Tullius Tironi S.D. (= salutem dicit) <i>Tullio saluta Tirone.</i></p></li>
</ul>

<p>Altre formule di saluto erano: S.P.D. (= <i>salutem plurimam dicit</i>, «saluta molto cordialmente, molto caramente», «manda tanti saluti»), o anche solo S. (= salutem, sott. <i>dicit</i>).</p>

<p>Generalmente poi, specie nelle lettere confidenziali, seguiva una formula convenzionale del tipo:</p>

<ul>
	<li><p>S.V.B.E.E.V. (= Si vales bene est, ego valeo. «Se tu stai bene, va bene / ne sono felice; io sto bene»);</p></li>
	<li><p>S.V.G.V. (Si vales, gaudeo, valeo. «Se stai bene ne ho piacere, io sto bene»);</p></li>
	<li><p>S.V.L.Q.V.V.B.E.E.V. (= Si vos liberique vestri valetis, bene est; ego valeo. «Se voi e i vostri figli state bene, va bene / ne sono felice; io sto bene»);</p></li>
	<li><p>S.T.E.Q.V.B.E. (= Si tu exercitusque valetis, bene est. «Se tu e il tuo esercito siete in salute, è bene»).</p></li>
</ul>

<p>Dopo l’esposizione delle notizie, la lettera terminava con una formula di commiato, come: <i>Cura ut valeas / Fac valeas</i> («Cerca di star bene»); <i>Vale / Valete</i> («Sta’ bene» / «State bene», «Addio!»); <i>Etiam atque etiam vale</i> («Saluti e ancora saluti»), e simili. Dopo la formula di commiato seguiva la sigla D., che significa <i>data</i>, o <i>dabam</i>; con data era sottinteso epistula («lettera consegnata, data» al corriere; da qui deriva il termine italiano “data”); poi ancora l’indicazione del giorno e della località, espressa con il complemento di moto da luogo o, meno frequentemente, di stato in luogo. Es.: <i>D. XVII Kal. Quint. Brundisio</i> (= <i>Data [o dabam] ante diem decimum septimum Kalendas Quintiles Brundisio</i>): «(Lettera) consegnata (al corriere) il diciassettesimo giorno prima delle calende di luglio (= 15 giugno), da Brindisi».</p>

<section>
<a href="sintassi_perf_imperf.html">&#171; L’imperfetto il perfetto e piccheperfetto</a>
<a href="index.html">Index</a>
<a href="sintassi_modo.html">Il modo &#187;</a>
</section>

</div>

</body>
</html>
