<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="Dativo con aggettivi"/>
    <title>Dativo con aggettivi</title>
    <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
      
<div class="content">

<h1>Dativo con aggettivi</h1>

<p>In latino, talora in contrasto con l’uso italiano, si ha il dativo (d’interesse) in dipendenza da molti <b>aggettivi</b> che esprimono:</p>

<ul>
	<li><p><b>utilità</b> o <b>danno</b>, come <i>utilis, inutilis, salutaris, noxius</i> («nocivo»), <i>perniciosus</i> («dannoso») ecc.;</p>
	<ul>
		<li><p>Fraxinus utilis est <b>hastis</b>. (Ov.) <i>Il frassino è utile per le lance.</i></p></li>
		<li><p>Hominum <b>generi universo</b> cultura agrorum est salutaris. (Cic.) <i>L’agricoltura è salutare all’intero genere umano.</i></p></li>
	</ul>
	</li>
	
	<li><p><b>somiglianza</b> o <b>diversità</b>, come <i>similis, dissimilis, aequalis</i> («coetaneo»), <i>par, impar, contrarius</i> ecc.;</p>
	
	<ul>
		<li><p>Mors <b>somno</b> similis est. (Cic.) <i>La morte è simile al sonno.</i></p></li>
		<li><p>Huic se obtŭlit, <b>Mercurio</b> similis. (Verg.) <i>Si presentò a questo, simile a Mercurio.</i></p></li>
		<li><p>Omnis voluptas <b>honestati</b> est contraria. (Cic.) <i>Ogni piacere è contrario all’onestà.</i></p></li>
	</ul>
	</li>
	
	<li><p><b>amicizia</b> od <b>ostilità</b>, come <i>amicus, familiaris, benevŏlus, acceptus, gratus</i>, oppure <i>inimicus, infestus, invisus, adversus, malevŏlus</i> («malévolo», «invidioso») ecc.;</p>
	
	<ul>
		<li><p>Di sunt <b>generi</b> hominum amici. (Cic.) <i>Gli dèi sono amici del genere umano.</i></p></li>
		<li><p>Audivi te esse <b>Caesari</b> familiarem. (Cic.) <i>Ho sentito che sei intimo di Cesare.</i></p></li>
	</ul>	
	</li>
	
	<li><p><b>vicinanza</b> e <b>parentela</b>, come <i>vicinus, proximus, finitimus</i> («confinante»), <i>propinquus, cognatus, affinis, necessarius</i> («parente», «congiunto»), <i>communis, coniunctus, congruens</i> («concordante») ecc.;</p>
	
	<ul>
		<li><p><b>Caelo</b> vicinum liquit Olympum. (Tib.) <i>Lasciò l’Olimpo che tocca il cielo</i> (lett.: <i>vicino al cielo</i>).</p></li>
		<li><p>Belgae proximi sunt <b>Germanis</b>. (Caes.) <i>I Belgi sono vicini ai Germani.</i></p></li>
		<li><p>Proximus <b>Pompeio</b> sedebam. (Cic.) <i>Sedevo accanto a Pompeo.</i></p></li>
	</ul>
	</li>
	
	<li><p><b>attitudine</b> e <b>disposizione</b>, come <i>aptus, idoneus, necessarius</i> («necessario»), <i>accommodatus, propensus, proclivis</i> ecc.</p>
	<ul>
		<li><p>Apta dies <b>sacrificio</b> visa est. (Liv.) <i>Il giorno sembrò adatto al sacrificio.</i></p></li>
		<li><p>Caesar <b>castris</b> idoneum locum delegit. (Caes.) <i>Cesare scelse un luogo adatto per l’accampamento.</i></p></li>
	</ul>	
</li>
</ul>

<h3>OSSERVAZIONI</h3>

<ol>
	<li><p>Gli aggettivi che indicano <b>attitudine</b> e <b>propensione</b> (<i>aptus, idoneus, necessarius, accommodatus, propensus, proclivis</i> ecc.) e così pure utilis e inutilis si costruiscono di preferenza con <i><b>ad</i> + accusativo</b>, specialmente se si pone in evidenza il fine, lo scopo. Es.: <i>Multi <b>ad bellum</b> apti non sunt</i>. «Molti non sono adatti alla guerra». <i>Alcibiades <b>ad omnes res</b> aptus erat. (Nep.) «Alcibiade era adatto a tutte le situazioni». Homo <b>ad nullam rem</b> utilis</i>. (Cic.) «Un uomo buono a nulla». <i>Aetate <b>ad bellum</b> inutiles videbantur</i>. (Caes.) «A causa dell’età sembravano inabili alla guerra».</p></li>
	
	<li><p>Gli aggettivi <i><b>communis, coniunctus, congruens</b></i> si trovano anche costruiti con <i><b>cum</i> + ablativo</b>. Es.: <i>Congruens <b>cum ea disciplina</b>, quam colebat</i>. (Cic.) «In accordo con quella dottrina, che egli praticava».</p></li>
	
	<li><p>Gli aggettivi <i><b>propior</b></i> («più vicino») e <i><b>proximus</b></i> («vicinissimo», «il più vicino», «prossimo»), oltre che col dativo, si possono costruire anche con l’accusativo e con <i><b>a</b></i> o <i><b>ab</i> + ablativo</b>. Es.: <i>Ubii proximi <b>Rhenum</b></i> (opp. <i>Rheno, a Rheno</i>) <i>incŏlunt</i>. (Caes.) «Gli Ubii abitano vicinissimi al Reno».</p></li>
	
	<li><p>Per gli aggettivi <i>amicus, inimicus, similis, dissimilis</i>, costruiti ora col <a href="genitivo_agg_part.html">genitivo</a>, ora col dativo.</p></li>
</ol>

<section>
<a href="dativo.html">&#171;Dativo</a>
<a href="index.html">Index</a>
<a href="dativo_con_verbi.html">Dativo con verbi &#187;</a>
</section>

</div>

</body>
</html>
