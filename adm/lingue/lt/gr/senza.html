<!DOCTYPE html>
<html lang="it">
<head>
	<meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="«Senza» seguito da un verbo"/>
    <title>«Senza» seguito da un verbo</title>
	<link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
      
<div class="content">

<h1>«Senza» seguito da un verbo</h1>

<p>A conclusione della trattazione delle forme nominali del verbo accenniamo ai costrutti usati in latino per rendere l’espressione italiana «senza» seguita dall’infinito, o «senza che» e il congiuntivo. Infatti le espressioni di questo tipo non possono essere rese con la corrispondente preposizione <i>sine</i> e l’infinito, il gerundio o il gerundivo, bensì, secondo il contesto, in uno dei seguenti modi:</p>

<ul>
	<li><p>con <i><b>sine</b></i> e l’<b>ablativo</b> di un <b>sostantivo di significato affine</b> a quello del verbo: <i>sine clamore</i>, «senza gridare»; <i>sine timore</i>, «senza temere»; <i>sine lacrimis</i>, «senza piangere»; <i>sine certamine</i> (Liv.), «senza colpo ferire»; <i>sine cunctatione</i> (Cic.), «senza esitare» ecc.;</p>
		<ul>
			<li><p>Sensim <b>sine sensu</b> aetas senescit. (Cic.) <i>Si invecchia a poco a poco senza accorgersene.</i></p></li>
		</ul>
	</li>
	
	<li><p>con aggettivi di significato negativo od opposto a quello del verbo: <i>invītus</i>, «senza volerlo»; <i>ignarus, inscĭus</i>, «senza saperlo»; <i>imprūdens</i>, «senza aspettarselo»; <i>tacĭtus</i>, «senza parlare»; <i>invocatus</i>, «senza essere stato invitato»; <i>incognĭtus</i>, «senza essere conosciuto» ecc.; oppure con participi accompagnati dalla negazione non: <i>non rogatus</i>, «senza essere richiesto»; <i>non erubescens</i>, «senza arrossire»; <i>non lacessītus</i>, «senza essere provocato»; <i>non vocatus</i>, «senza essere chiamato»; <i>non dubĭtans, non haesĭtans</i>, «senza dubitare», «senza esitare» ecc.;</p>
	
	<ul>
		<li><p><b>Integer</b> evasit. (Cic.) <i>Ne uscì senza subire danni.</i></p></li>
		<li><p><b>Non haesĭtans</b> respondebo. (Cic.) <i>Risponderò senza esitare.</i></p></li> 
	</ul>
	
	</li>
	
	<li><p>con l’<a href="ablativo_assoluto.html">ablativo assoluto</a>: <i>infectā re (infectis rebus)</i>, «senza aver concluso nulla»; <i>salvis legibus</i>, «senza trasgredire le leggi»; <i>salvā conscientiā</i> (Sen.), «senza offendere la coscienza»; <i>nullā interpositā morā</i>, «senza frapporre alcun indugio» ecc.;</p>
	
	<ul>
		<li><p>Recepto Caesar Orĭco, <b>nulla interposita mora</b> Apolloniam proficiscitur. (Caes.) <i>Presa Orico, senza frapporre alcun indugio Cesare parte per Apollonia.</i></p></li>
	</ul>
	
	</li>
	
	<li><p>con una <b>proposizione coordinata</b> alla precedente da <i><b>nec, neque</b>: dixit neque <b>erravit</b></i>, «parlò senza sbagliare»;</p>
	
	<ul>
		<li><p>(Cineres) trans caput iace <b>nec respexĕris</b>. (Verg.) <i>Getta le ceneri dietro le spalle senza voltarti a guardare.</i></p></li>
	</ul>
	</li>
	
	<li><p>con una <b>proposizione dipendente</b> al <b>congiuntivo</b> introdotta da <i><b>cum non (cum nullus...), ut non</b></i> oppure, soltanto dopo frasi negative, da <i><b>nisi, quin</b></i> (o <i><b>qui non</b></i>).</p>
	
	<ul>
		<li><p>Quotiens ego hunc vidi, <b>cum</b> litteram <b>scripsisset nullam</b>, magnum numerum optimorum versuum dicere ex tempore! (Cic.) <i>Quante volte lo vidi, senza che avesse scritto un sol rigo, improvvisare un gran numero di ottimi versi!</i></p></li>
		
		<li><p>Possum pedes movēre, <b>ut non curram</b>; currere non possum, <b>ut</b> pedes <b>non moveam</b>. (Sen.) <i>Posso muovere i piedi senza correre; ma non posso correre senza muovere i piedi.</i></p></li>
		
	<li><p>Numquam accedo <b>quin</b> abs te doctior abeam. (Cic.) <i>Non vengo mai da te senza poi partirmene più dotto</i>.</p></li>
	</ul>
	
<section>
<a href="supino.html">&#171;Supino</a>
<a href="index.html">Index</a>
<a href="supino.html">Il supino &#187;</a>
</section>

</div>
</body>
</html>
