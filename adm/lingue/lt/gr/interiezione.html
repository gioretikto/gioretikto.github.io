<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0"> 
  <meta name="description" content="L’interiezione"/>
  <title>L’interiezione</title>
  <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>

<div class="content">

<h1>L’interiezione</h1>

<p>L’<b>interiezione</b> (da <i>intericio</i>, «gettare in mezzo») è una parte invariabile del discorso che  esprime in tono enfatico un sentimento o un moto improvviso dell’animo (di sorpresa, gioia, dolore o altro); è svincolata da legami sintattici con la frase in cui è inserita ed è spesso accompagnata dal punto esclamativo.</p>

<p>Le interiezioni si distinguono in <i>proprie</i> e <i>improprie</i>. Le <b>interiezioni proprie</b> sono prive di un significato grammaticale, ma sono puramente dei suoni imitativi o naturali che indicano un’improvvisa sensazione o un vivo sentimento dell’animo. Esse possono significare principalmente:</p>

<ul>
	<li><p>gioia &emsp; <b>ā, hā, io, ō, evoe, euhoe</b> &emsp;<i>ah, viva, evviva!</i></p></li>
	<li><p>dolore &emsp; <b>ā, hā, au, heu, eheu, ei, hei, io</b> &emsp;<i>ahi, ohi!</i></p></li>
	<li><p>sdegno &emsp; <b>hui, pō, pōh</b> &emsp;<i>oh, oibò!</i></p></li>
	<li><p>stupore &emsp; <b>ehem, o, pō</b> &emsp;<i>ah, oh!</i></p></li>
	<li><p>minaccia &emsp; <b>vae</b> (col dativo) &emsp;<i>guai a...!</i></p></li>
	<li><p>disprezzo &emsp; <b>ăha, pro</b> &emsp;<i>ehi!</i></p></li>
	<li><p>incitamento &emsp; <b>eia, heia, euge!</b> &emsp;<i>orsù, suvvia, bene!</i></p></li>
	<li><p>silenzio &emsp; <b>st</b> &emsp;<i>st, zitto!</i></p></li>
	<li><p>richiamo &emsp; <b>heus, ohe</b> &emsp;<i>oilà, ehi, ohé!</i></p></li>
</ul>

<p>Le <b>interiezioni improprie</b> sono costituite da vocativi, da verbi o avverbi con valore esclamativo, come:</p>

<p><b>age, agĕdum agĭte</b> suvvia, orsù!</i></p>
<p><b>malum, nefas</b> orrore, vergogna!</i></p>
<p><b>vivat! (vivant!), bene!, pulchre!</b> evviva!, bene!, bravo!</i></p>
<p><b>ave! (avete!), salve! (salvēte!), bene quiescas! (quiescatis!)</b> <i>salve!, addio!, buona notte!</i></p>
<p><b>hercŭle, hercle, mehercŭles, mehercŭle, mehercle</b> <i>per Ercole!</i></p>
<p><b>ecastor, mecastor</b> <i>per Castore!</i></p>
<p><b>edĕpol</b> <i>per Polluce</i></p>
<p><b>medius Fidius, me Dius Fidius, mediusfidius</b> <i>sulla mia buona fede, in fede mia, per Dio!</i></p>

<h3>NOTA</h3>

<p><i><b>Fidius</b></i> è un epiteto di Giove come divinità della buona fede e della lealtà, usato nelle formule di giuramento.</p>

<h2>L’interiezione e l’onomatopea</h2>

<p>L’<b>interiezione</b> (o <b>esclamazione</b>) è un’espressione linguistica che manifesta direttamente, con una breve sequenza di suoni, per lo più pronunciati in tono enfatico (e spesso seguiti, nella scrittura, dal punto esclamativo) una reazione, un moto improvviso, ad esempio di sorpresa o di dolore. Il termine, composto da inter, «tra» e iacĕre, «gettare», propriamente indica un suono “gettato in mezzo” al discorso sotto la spinta di un vivo sentimento dell’animo; similmente “esclamazione”, dal latino exclamare, indica propriamente il “grido” in cui si prorompe per un improvviso moto di sorpresa, gioia, dolore ecc. Le interiezioni possono esprimere molteplici sentimenti, come gioia, dolore, ira, stupore, sorpresa, ammirazione, indignazione, imprecazione, disprezzo, impazienza, sollievo, minaccia, approvazione, preghiera ecc. Simile all’interiezione è l’onomatopea, una parola che riproduce, in modo approssimativo, il suono prodotto naturalmente dall’oggetto o dall’azione designata. Sono onomatopeiche in latino parole come susurrare, ululare, tintinnabulum («campanello»), vagire (da ua-agere, «fare ua»), baubari («abbaiare»); in italiano, oltre ai termini derivati da questi, anche gracchiare, bisbigliare, scricchiolare, fruscio, boato, rimbombo, tonfo; i nomi di alcuni animali come cucù, zanzara, e termini imitativi di suoni come il tic tac dell’orologio, il gre gre delle raganelle, il cri cri del grillo, il cra cra della cornacchia, il bee della pecora ecc. L’onomatopea non è però una registrazione oggettiva di suoni, ma un’interpretazione soggettiva, un’imitazione solo parziale che ogni lingua interpreta in un modo suo proprio; tant’è vero che spesso formazioni onomatopeiche di lingue diverse presentano una scarsa rassomiglianza tra loro o non si rassomigliano affatto. Così in italiano si indica il canto del gallo con “chicchirichì”, in francese cocorico (o coquerico), in spagnolo <i>quiquiriqui</i>, in tedesco <i>kikeriki</i>, in inglese invece <i>cock-a-doodle-doo</i>.</p>

<h2>Le interiezioni</h2>

<p>Tutte le lingue hanno delle forme interiettive simili a quelle che usiamo nella conversazione di tutti i giorni; di tali forme è ricca in particolare la lingua dei commediografi, in quanto la tensione emotiva si manifesta principalmente nell’uso di interiezioni che accompagnano sempre la botta e risposta
del dialogo. Tuttavia, dato il carattere spesso onomatopeico e quindi in certo senso sopralinguistico di questa parte del discorso, non si deve pensare che le interiezioni italiane o delle altre lingue derivino necessariamente da quelle simili o identiche del latino. Ecco alcune delle più comuni esclamazioni in alcune lingue:</p>

<ul>
	<li><p>in italiano: ah!, ahi!, ahimè!, ehi!, ehm!, oh!, ohé!, ohimè!, oibò!, ops!, perbacco!, poffarbacco! (da «Bacco lo può fare»), perdìnci!, perdiana!, cribbio!, caspita!, magari! (dal vocativo greco makàrie, «o felice!»), maledizione!, diavolo!; diamine! (da una parafonia di “diavolo” misto a
	“domine”, non volendo pronunciare esplicitamente il nome del signore dell’inferno);</p></li>
	<li><p>in francese: ah!, ha!, ahi!, aïe!, eh!, he!, hem!, hélas!, oh!, ohè!, ouais!, parbleu!;</p></li>
	<li><p>in spagnolo: ¡ay!, ¡oh!, ¡oye!, ¡ay de mi!, ¡caramba!, ¡cáspita!, ¡pardiez!, ¡maldición!, ¡diablos!, ¡demonios!;</p></li>
	<li><p>in inglese: ah!, aha!, ah ah!, alas!, eh!, hey!, hem!, hum!, oh!, tut!, oh dear!, dear me!, gosh!, good Lord!, good heavens!, my goodness!, damn!, hell!, heck!;</p></li>
	<li><p>in tedesco: ah!, au!, aua!, ach!, ach was!, o!, oh!, he!, pfui!, weh!, Donnerwetter!, mein Gott!, Mensch!, Teufel!</p></li>
</ul>

<section>
<a href="congiunzione.html">&#171;La congiunzione</a>
<a href="index.html">Index</a>
<a href="interiezione.html">L’interiezione &#187;</a>
</section>

</div>

</body>
</html>
