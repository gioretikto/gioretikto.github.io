<!DOCTYPE html>
<html>
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="Mutamenti consonantici"/>
    <title>Mutamenti consonantici</title>
    <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
      
<div class="content">

<h1>Mutamenti consonantici</h1>

<h2>Assimilazione e dissimilazione</h2>

<p>Come abbiamo già visto, le consonanti latine si suddividono in mute e continue. Secondo una legge fonetica, detta <b>legge delle mute</b>, due consonanti mute vicine devono essere sempre dello stesso grado, cioè ambedue sorde o sonore; per questa ragione, se
sono di grado diverso, generalmente la prima si adegua al grado della seconda. Per esempio, il tema <i>leg</i>- di <i>lego</i> unito al suffisso -<i>tio</i> (che indica l’azione nel suo svolgimento) dà il sostantivo <i>lectio</i>, e col suffisso -<i>tor</i> (che indica chi compie l’azione) dà il sostantivo <i>lector</i>; il tema <i>scrib</i>- di <i>scribo</i> col suffisso -<i>tio</i> dà il sostantivo scriptio, e col suffisso -<i>tor</i> il sostantivo <i>scriptor</i>; analogamente, dal tema <i>reg</i>- di <i>rego</i> abbiamo i sostantivi <i>rectio</i> e <i>rector</i>, ma accanto a <i>octo</i> («otto») abbiamo <i>ogdŏas</i> («il numero otto»). Tuttavia, non mancano casi di parole composte in cui i due elementi consonantici conservano ognuno il proprio grado, come <i>idcirco</i> (<i>id + circa</i>) e <i>quodcumque</i> (<i>quod + cumque</i>); generalmente, però, si tende ad assimilare le due consonanti: <i>adpetere → appetere, adparare → apparare, adplicare → applicare, adpropinquare → appropinquare, adcurrere → accurrere, adclamare → acclamare</i>; in altri casi l’assimilazione avviene nell’esito italiano: <i>obtinere → ottenere, obtemperare → ottemperare, subtrahere → sottarre</i>.</p>

<p>L’adeguamento di una consonante al grado dell’altra negli esempi qui sopra riportati si dice <b>assimilazione</b>, che quindi significa mutazione del timbro di una consonante a contatto con un’altra. L’assimilazione può essere completa o parziale.</p>

<ul>
	<li><p>Si ha l’assimilazione <b>completa</b> quando una consonante diventa uguale a quella che la segue, come avviene in <i>ad-cedo → accedo, sub-curro → succurro, ad-ripio → arripio, sub-flo → sufflo, ex-fingo → effingo, et cetera → eccetera</i>.</p></li>
	
	<li><p>Si ha l’assimilazione <b>parziale</b>, invece, quando la consonante cambia timbro a contatto con quella che la segue, ma non diventa uguale a essa: <i>ab-fero → àufĕro</i>.</p></li>
</ul>

<p>Si ha il fenomeno dell’assimilazione anche nell’incontro tra nasali e mute (labiali e dentali). Infatti la <i>m</i> diventa <i>n</i> davanti alle dentali, come ad esempio <i>quemdam, quamdam, quorumdam che diventano quendam, quandam, quorundam</i>. Al contrario, la <i>n</i> tende a diventare <i>m</i> quando si trova davanti alle labiali: <i>in-berbis → imberbis, in-par → impar, in-patiens → impatiens</i>; davanti a <i>l</i> oppure a <i>m</i>, invece, si ha l’assimilazione completa: <i>in-laesus → illaesus; in-libatus → illibatus; in-lustris → illustris; in-maturus → immaturus; in-mortalis → immortalis; in-motus → immotus</i>.</p>

<p>Il fenomeno contrario dell’assimilazione è quello della <b>dissimilazione</b>, che si ha quando si susseguono due suoni simili, di effetto sgradevole, per cui uno di essi viene modificato; è il caso di meridies, che deriva da *<i>medi-dies</i> (cioè <i>medius dies</i>), di <i>caeruleus</i>, derivato da *<i>caelu-leus</i> (da <i>caelum</i>) e di <i>carmen</i> derivato da *<i>can-men</i> (dalla radice di <i>cano</i>).</p>

<h2>Rotacismo</h2>

<p>Il fenomeno del <b>rotacismo</b> consiste nella <b>mutazione della "s" intervocalica in "r"</b>; perciò, ad esempio, <i>genesis</i> è diventato <i>generis</i>, <i>luposum → luporum</i>, <i>arbosem → arborem</i>, <i>maiosibus → maioribus</i>, <i>Lases → Lares</i> ecc.</p>

<p>A introdurre questa mutazione sarebbe stato Lucio Papirio Crasso, dittatore nel 340 a.C., che per primo scrisse il suo nome Papirius, come forse già si pronunciava da decenni, invece di Papisius. L’introduzione ufficiale della r al posto della s viene attribuita ad Appio Claudio, censore nel 312 a.C., che nella lista dei censori faceva scrivere Valerius invece di Valesius e Furius
per Fusius. È però attestato che Catone il Censore, vissuto fra il III e il II secolo a.C., spesso pronunciasse ancora <i>arboses</i> invece di <i>arbores</i>. In latino non mancano tuttavia parole che presentano ancora la <i>s</i> intervocalica; questa può derivare dalla semplificazione di una doppia <i>s</i>, come <i>causa</i> da <i>caussa</i>, <i>quaeso</i> da <i>quaesso</i>, <i>formosa</i> da <i>formossa</i>, o da spinta dissimilatoria di <i>r</i> della sillaba seguente, come in caesaries, oppure si trova in parole di origine non latina, come in <i>casa</i> e <i>rosa</i>.</p>

<h3>Dal latino all’italiano</h3>

<p>Il fenomeno dell’assimilazione si rileva in molte parole italiane derivate dal latino, come “atto” (da <i>actus</i> e da <i>aptus</i>), “fatto” (da <i>factus</i>), “letto” (da <i>lectus</i>) e lo stesso termine “assimilazione” (da <i>ad-similatio</i>). Nelle altre lingue il fenomeno dell’assimilazione è meno marcato che in italiano; ad esempio la locuzione latina <i>et cetera</i>, che in italiano è diventata “eccetera”, in altre lingue non si è assimilata: in francese abbiamo et <i>caetera</i>, in spagnolo <i>etcétera</i>, in inglese <i>etcetera</i>. In francese, accanto a termini assimilati come <i>accéder, immortel, illégal</i> e appunto <i>assimilation</i>, abbiamo termini come <i>acte</i> e <i>apte</i> (da <i>actus</i> e <i>aptus</i>), cioè senza assimilazione. In spagnolo, analogamente, accanto a termini assimilati come <i>acceder, accion</i> troviamo termini non assimilati come <i>acto</i>, <i>apto</i> e <i>inmortal</i>. In tedesco, invece, se il termine non è arrivato già assimilato dal latino, come <i>importieren</i> («importare») e <i>Assimilation</i>, gli elementi di cui la parola risulta composta generalmente non si modificano nel contatto; perciò si trovano normalmente gruppi di consonanti <i>nb, nl, nm, np, md, mt</i>, come nei termini <i>an-bauen</i> («coltivare»), <i>an-laufen</i> («accorrere»), <i>an-melden</i> («annunciare»), <i>un-passend</i> («non appropriato»).</p>

<section>
<a href="apofonia.html">&#171;Mutamenti vocalici: la sincope e l’apofonia</a>
<a href="index.html">Index</a>
<a href="accento.html">Mutamenti vocalici: la sincope e l’apofonia &#187;</a>
</section>

</div>

</body>
</html>
