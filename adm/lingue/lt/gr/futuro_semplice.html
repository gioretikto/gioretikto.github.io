<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="L’idea del futuro semplice">
	<title>L’idea del futuro semplice</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>L’idea del futuro semplice</h1>

<p>In italiano l’idea del futuro semplice nelle proposizioni corrispondenti alle infinitive viene resa col futuro semplice indicativo in rapporto a un tempo principale, col condizionale passato in rapporto a un tempo storico; in latino, invece, l’<b>idea del futuro semplice</b> si esprime di norma con l’<b>infinito futuro</b>, indipendentemente dal tempo della reggente.</p>

<p>Spero &emsp;te diligentem <b>futurum esse</b>.&emsp; <i>Spero che <b>sarai</b> diligente.</i></p>
<p>Sperabam &emsp;te diligentem <b>futurum esse</b>. &emsp; <i>Speravo che <b>saresti stato</b> diligente</i>.</p>

<p>Esistono, tuttavia, in latino casi particolari che richiedono <b>costrutti alternativi</b> all’infinito futuro per esprimere l’idea del futuro semplice in una proposizione infinitiva.</p>

<ul>
	<li><p>In luogo dell’infinito futuro si usa la circonlocuzione <i><b>fore</b></i> o <i><b>futurum esse ut</b></i> (negaz. <i><b>ut non</b></i>) e il congiuntivo presente, in dipendenza da un tempo principale, o il <b>congiuntivo imperfetto</b>, in dipendenza da un tempo storico:</p>
	
	<ul>
		<li><p>di norma, se il verbo che deve essere reso con l’infinito futuro è <b>privo di supino</b> (e dei tempi derivati), come <i>disco, timeo, desisto, convalesco, paenitet</i> ecc.;</p>
		
		<ul>
			<li><p>Huius me constantiae puto <b>fore ut</b> numquam <b>paeniteat</b>. (Cic.) <i>Credo che non mi pentirò mai di questa costanza.</i></p></li>
			<li><p>Caesar in spem veniebat <b>fore uti</b> (Ariovistus) pertinaciā <b>desisteret</b>. (Caes.) <i>Cesare sperava che Ariovisto desistesse dalla sua ostinazione.</i></p></li>
		</ul>
		
	</li>
		
	<li><p>di preferenza, in <b>sostituzione</b> dell’<b>infinito futuro passivo</b> con <i><b>iri</b></i>, forma poco usata.</p>
	
		<ul>
			<li><p>Otho speravĕrat <b>fore ut adoptaretur</b> a Galba. (Svet.) <i>Ottone aveva sperato di essere adottato da Galba.</i></p></li>
		</ul>
	</li>
		
	<li><p>Invece dell’infinito futuro si può trovare l’<b>infinito presente</b> retto dai verbi <i><b>possum, debeo, volo</b></i>, poiché l’idea di futuro è già insita nel loro stesso significato.</p>
		
		<ul>
			<li><p>Totīus Galliae sese <b>potiri posse</b> sperant. (Caes.) <i>Sperano di impadronirsi (che si impadroniranno) di tutta la Gallia.</i></p></li>
		</ul>
	</li>
		
	<li><p>Quando nella proposizione italiana corrispondente a un’infinitiva latina c’è un <b>falso condizionale</b> (v. par. 38.2.1), questo si rende in latino con l’infinito presente se è riferito al presente, con l’infinito perfetto se è riferito al passato.</p>
		<ul>
			<li><p>Sunt qui putant <b>posse</b> te non decedere. (Cic.) <i>C’è chi pensa che tu potresti (puoi, potrai) non lasciare la provincia.</i></p></li>
			<li><p>Caesar questus (est) ne minimo quidem casui locum relinqui <b>debuisse</b>. (Caes.) <i>Cesare si lamentò che non si sarebbe dovuto lasciar luogo neppure al più piccolo caso.</i></p></li>
		</ul>
	
<h4>OSSERVAZIONI</h4>

<ol>
	<li><p>Quando l’infinitiva è sostituita da <i>fore ut</i> il soggetto non è espresso in accusativo, ma in <b>nominativo</b>: infatti diventa il soggetto del congiuntivo dipendente da <i>ut</i>. Es.: <i>Pompeius dixĕrat fore uti <b>exercitus</b> Caesaris pelleretur</i>. (Caes.) «Pompeo aveva detto che l’esercito di Cesare sarebbe stato sconfitto».</p></li>
		
		<li><p><i><b>Fore</b></i> e <i>futurum esse</i> propriamente sono l’infinito futuro del verbo fio, nel significato di «accadere»; uniti a una completiva introdotta da ut significano «che avverrà», «che sarebbe avvenuto che». Talvolta, questo costrutto è preferito all’infinito futuro attivo dei verbi che pure hanno regolarmente il supino, quando si vuol mettere in particolare risalto l’idea di avvenimento. Es.: <i>Numquam putavi <b>fore</b> ut supplex ad te venirem</i>. (Cic.) «Non mi sarei mai immaginato che sarei venuto supplice da te (= che sarebbe accaduto che venissi supplice da te)».</p></li>
</ol>

</li>
</ul>

<h2>L’idea del futuro anteriore</h2>

<p>L’idea del futuro anteriore in un’infinitiva esprime un duplice valore: quello di <b>posteriorità</b> e quello di <b>perfettività</b> dell’azione; si tratta, cioè, di un’azione posteriore rispetto a quella della reggente e nel contempo conclusa (<i>perfecta</i>). In italiano l’idea del futuro anteriore in una proposizione dipendente viene resa col futuro anteriore indicativo, in rapporto a un tempo principale nella proposizione reggente; col condizionale passato, in rapporto a un tempo storico. Perciò si dice: «Spero che presto avrai finito il lavoro»; «speravo che presto avresti finito il lavoro»; si osservi che questa espressione, però, è la forma corrispondente al passato anche della frase: «Spero che presto finirai il lavoro», con cui si esprime l’idea di futuro semplice. <br> L’infinito futuro in un’infinitiva può esprimere solo il valore di posteriorità, pertanto per rendere anche il valore di perfettività il latino talvolta fa ricorso ad altri costrutti, a seconda che il verbo sia passivo o deponente, oppure transitivo attivo. In latino in una proposizione infinitiva l’idea del futuro anteriore si rende:</p>

<ul>
	<li><p>se il verbo è <b>passivo</b> o <b>deponente</b>, ricorrendo a una perifrasi formata dal <b>participio perfetto</b> (concordato con il soggetto in accusativo dell’infinitiva) + <i><b>fore</b></i>;</p>
	
		<ul>
			<li><p>Spero paucis mensibus opus <b>perfectum fore</b>. (Cic.) <i>Spero che in pochi mesi il lavoro sarà stato compiuto.</i></p></li>
			
			<li><p>Hoc possum dicere, me satis <b>adeptum fore</b>, si nullum in me periculum redundarit (= redundavĕrit). (Cic.) <i>Questo posso dire, che avrò ottenuto abbastanza, se nessun pericolo ricadrà su di me.</i></p></li>
		</ul>
	</li>
	
	<li><p>se il verbo è <b>transitivo attivo</b> e si sta traducendo dall’italiano, volgendo l’espressione al passivo (e quindi ricadendo nel caso precedente), oppure trasformando la proposizione da dipendente in principale e rendendo il verbo reggente come un inciso.</p>
	
	<p>Penso che tra poco avrai scritto la lettera. → <i>Penso che tra poco la lettera sarà stata scritta da te</i>.<br>
	 → Puto mox epistulam a te <b>scriptam fore</b>.</p>
	 
	<p><i>Tra poco, come penso (come mi sembra), avrai scritto la lettera</i>.<br>
	→ Mox, <b>ut puto (ut mihi videtur)</b>, epistulam <b>scripsĕris</b>.</p>
	</li>
</ul>

<p>Nel caso, però, di un verbo transitivo attivo, gli autori latini generalmente <b>rinunciano a esprimere il valore di perfettività</b> del futuro anteriore e usano l’<b>infinito futuro</b>.</p>

<h4>OSSERVAZIONE</h4>

<p>Per rendere l’idea del futuro anteriore attivo, alcuni grammatici suggerisono di ricorrere a fore ut e il congiuntivo perfetto in dipendenza da un tempo principale, il piuccheperfetto in dipendenza da un tempo storico. Es.: <i>Puto <b>fore ut</b> mox epistulam <b>scripsĕris</b>. Putabam <b>fore</b> ut mox epistulam <b>scripsisses</b>.</i> La cosa, però, non trova riscontro nei classici.</p>

<section aria-label="End">
<a href="infinito.html">&#171;L'infinito</a>
<a href="index.html">Index</a>
<a href="participio_perfetto.html">Infinito &#187;</a>
</section>

</article>

</body>
</html>
