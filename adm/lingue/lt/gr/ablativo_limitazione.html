<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="Ablativo di limitazione"/>
    <title>Ablativo di limitazione</title>
    <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
      
<div class="content">

<h1>Ablativo di limitazione</h1>

<p>L’ablativo di limitazione (detto anche “del punto di vista”) indica <b>entro quali limiti o sotto quale aspetto</b> va inteso il concetto espresso da una voce verbale, da un sostantivo o da un aggettivo. Corrisponde al complemento di limitazione, che in italiano è introdotto dalle locuzioni “quanto a”, “riguardo a”, “per”, “di”, “in”. Si trova spesso in dipendenza da <b>verbi o aggettivi che indicano superiorità, inferiorità</b> o <b>uguaglianza</b>, come <i>praesto, supero, excello, inferior sum, par sum</i> ecc., con la funzione di precisare entro quale ambito si verifichino le condizioni di superiorità, inferiorità o uguaglianza.</p>

<ul>
	<li><p>Populus Romanus animi <b>magnitudine</b> excellit. (Cic.) <i>Il popolo romano si distingue per / in grandezza d’animo</i>.</p></li>
</ul>

<p>Sono ablativi di limitazione anche le espressioni <i><b>meo consilio, meā sententiā</b></i>, «a mio parere»; <i><b>nomine</b></i>, «di nome»; <i><b>specie</b></i>, «in apparenza»; <i><b>re</b></i>, «di fatto», «in realtà»; <i><b>altero pede claudus</b></i>, «zoppo da un piede»; <i><b>genere, natione Gallus</b></i>, «Gallo di stirpe, di nascita».</p>

<ul>
	<li><p>Sunt quidam homines non <b>re</b>, sed <b>nomine</b>. (Cic.) <i>Ci sono alcuni, uomini non di fatto, ma di nome»</i>.</p></li>
</ul>

<h3>OSSERVAZIONI</h3>

<ol>
	<li><p>Ha valore di limitazione l’ablativo <i>natu</i> nelle espressioni <i>maior / minor <b>natu</b>, maximus / minimus <b>natu</b></i>, «il maggiore / il minore d’età», rispettivamente fra due o fra molti.</p></li>
	
	<li><p>Al complemento di limitazione può corrispondere in latino anche l’<a href="accusativo_forme_particolari.html">accusativo di relazione o “alla greca”</a>, che in italiano è di uso poetico.</p></li>

<h2>Costruzione di dignus e indignus</h2>

<p>Gli aggettivi <i><b>dignus</b></i> («degno») e <i><b>indignus</b></i> («indegno») esprimono in <b>ablativo la cosa o la persona di cui si è degni o indegni</b>. Solitamente questo ablativo è ritenuto ablativo di limitazione, sebbene alcuni grammatici lo considerino piuttosto ablativo strumentale o con valore causale.</p>

<ul>
	<li><p>Habes, Micipsa, virum dignum <b>te</b> atque <b>avo suo Masinissa</b>. (Sall.) <i>O Micipsa, hai un uomo degno di te e del suo avo Massinissa.</i></p></li>
	<li><p><b>Quo praemio</b> atque <b>honore</b> digni apud vos sumus? (Liv.) <i>Di quale premio e onore siamo degni presso di voi?</i></p></li>
</ul>

<p>La cosa di cui si è degni o indegni, oltre che con un sostantivo, può essere espressa anche con una <b>proposizione relativa</b> (di natura consecutiva) con il congiuntivo presente o imperfetto e il pronome relativo qui, quae, quod concordato nel genere e numero col termine cui si riferisce; il caso, invece, è determinato dalla funzione logica del termine antecedente. Generalmente la <b>proposizione relativa</b> si rende in italiano in forma implicita con l’infinito preceduto dalla preposizione “di”.</p>

<ul>
	<li><p>Digni estis <b>qui</b> nihil inexpertum <b>relinquatis</b>. (Curt.) <i>Siete degni di non lasciare (= che non lasciate) nulla di intentato.</i></p>
	<li><p>Digna fuit illa natura, <b>quae</b> meliora <b>vellet</b>. (Quint.) <i>Quell’ingegno era degno di voler (= il quale volesse) cose migliori.</i></p>
</ul>

<h4>OSSERVAZIONI</h4>

<ol>

<li><p><i>Dignus</i> e <i>indignus</i> si possono trovare anche col <b>genitivo</b>. Es.: <i>Cogitatio dignissima <b>tuae virtutis</b></i>. (Cic.) «Pensiero degnissimo della tua virtù»; o con l’<b>accusativo</b>, se la cosa è rappresentata da un pronome neutro Es.: <i>Dī tibi omnes id, <b>quod</b> es dignus, duint.</i> (Ter.) «Possano tutti gli dèi darti ciò di cui sei degno».</p></li>

<li><p>Negli autori talvolta la cosa di cui si è degni o indegni, quando non è costituita da un sostantivo, si può trovare resa con costrutti alternativi a quello più comune appena visto: con un infinito. Es.: <i>Res accidit <b>memorari digna</b></i>. (Gell.) «Accadde una cosa degna di essere ricordata»; con <i>ut</i> e il congiuntivo. Es.: <i>Cum indigni <b>ut redimeremur</b> a vobis visi simus</i>. (Liv.) «Giacché siamo sembrati indegni di essere riscattati da voi»; con il supino in -<i>u</i>. Es.: <i>Versus <b>memoratu</b> digni</i>. (Gell.) «Versi degni di essere ricordati».</p></li>
</ol>

<h2>Ablativo di misura o differenza</h2>

<p>L’ablativo di misura o differenza indica “<b>di quanto” una persona, animale o cosa è superiore o inferiore a un’altra</b>. Si trova solitamente in dipendenza da aggettivi o avverbi di <b>grado comparativo</b>; da <a href="dat_composti_eccellenza.html">verbi di eccellenza</a>, come <i>praesto, supero, antecello</i> ecc., o da verbi che significano «misurare», «valutare», come <i>metior, aestĭmo, iudico</i> ecc.; da preposizioni o avverbi che esprimono valore comparativo, come <i>ante, post, supra, citra, infra, secus</i> («diversamente»), <i>alĭter</i> («altrimenti») ecc.</p>

<ul>
	<li><p>Est sol <b>multis partibus</b> maior quam terra universa. (Cic.) <i>Il sole è (di) molte volte più grande di tutta la terra.</i></p></li>
	<li><p>Hibernia insula <b>dimidio</b> minor existimatur quam Britannia. (Caes.) <i>L’isola dell’Irlanda è stimata di metà più piccola della Britannia.</i></p></li>
</ul>

<p>Assumono la terminazione in -<i><b>o</b></i> dell’ablativo di misura anche gli avverbi usati per indicare la misura in modo generico: <i><b>multo, paulo, aliquanto, tanto, quanto</b></i>.</p>

<ul>
	<li><p>Lacedaemonii <b>multo</b> superiores bello esse coeperunt. (Nep.) <i>Gli Spartani cominciarono a essere (di) molto superiori nella guerra.</i></p></li>
</ul>

<h4>OSSERVAZIONE</h4>

<p>Con i verbi di eccellenza, per indicare la misura in modo generico si possono trovare anche le forme <i>multum, tantum</i> ecc. Es.: <i>Ingenia nostrorum hominum <b>multum</b> ceteris hominibus omnium gentium praestiterunt</i>. (Cic.) «Gli ingegni dei nostri uomini superarono (di) molto quelli degli altri uomini di tutte le genti».</p>	

<section>
<a href="ablativo_causa.html">&#171;Ablativo di causa</a>
<a href="index.html">Index</a>
<a href="ablativo_limitazione.html">Ablativo di limitazione &#187;</a>
</section>

</div>

</body>
</html>

