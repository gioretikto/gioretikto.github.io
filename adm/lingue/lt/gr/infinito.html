<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Le forme nominali del verbo: nozioni generali"/>
	<title>Le forme nominali del verbo: nozioni generali</title>
	<link rel="stylesheet" type="text/css" href="../../../style.css" media="screen">
</head>

<body>

<nav>
	<ul>
		<li><a class="navbar" href="../../../index.html">Domus</a></li>
		<li><a class="navbar" href="index.html">Grammatica</a></li>
	</ul>  
</nav>
 
<article>

<h1>Le forme nominali del verbo: nozioni generali</h1>

<p>Si chiamano forme nominali del verbo o nomi verbali l’<b>infinito, il participio, il gerundio, il gerundivo</b> e il <b>supino</b>; sono così detti perché partecipano della natura sia del verbo, sia del nome (sostantivo o aggettivo) da cui originariamente derivano. Sono <b>forme verbali</b>, perché presentano alcune caratteristiche del verbo: genere, forma, diatesi, tempi e reggenze.<br> Sono <b>forme nominali</b>, perché presentano forme della declinazione e nella frase si usano in funzione di sostantivi (infinito, gerundio e supino) o di aggettivi (participio e gerundivo).</p>

<p>In questo capitolo esaminiamo gli usi dell’infinito, con funzione nominale e con funzione verbale (in proposizioni indipendenti e dipendenti).</p>

<h2>Uso nominale dell’infinito</h2>

<h3>Infinito semplice</h3>

<p>Si definisce infinito semplice l’infinito presente nella sua funzione nominale; è considerato di genere neutro.</p>

<p>L’<b>infinito semplice</b>, alla stregua di un sostantivo, può essere usato:</p>

<ul>
	<li><p>in funzione di <b>soggetto</b>, nei seguenti casi:</p>
	
		<ul>
			<li><p>con espressioni formate dal verbo <i><b>sum</b></i> e un <b>aggettivo neutro</b>, un <b>avverbio</b>, un <b>sostantivo</b> o un <b>genitivo di pertinenza</b>, come: <i>stultum est, iustum est, mos est, lex est, consuetudo est, consulis est</i> («è proprio del console») ecc.;</p>
			<ul>
				<li><p>Miserrimum est arbitrio alterīus <b>vivere</b>. (P. Syr.) <i>È tristissimo vivere ad arbitrio altrui.</i></p></li>
			</ul>
			</li>
			
			<li><p>con verbi ed espressioni impersonali, come: <i>decet, dedĕcet, piget, paenitet, oportet, interest, necesse est, opus est, placet, licet</i> ecc.</p>
			<ul>
				<li><p>Homini necesse est <b>mori</b>. (Cic.) <i>Per l’uomo è inevitabile morire.</i></p></li>
			</ul>
			</ul>
			
<p>Quando l’infinito in funzione di soggetto è accompagnato da un predicato nominale o da un predicativo, questi vanno espressi in <b>accusativo</b>.</p>

	<ul>
		<li><p>Non esse <b>cupidum</b> pecunia est. (Cic.) <i>Non essere avido è una ricchezza.</i></p></li>
		<li><p>Quam miserum est fieri metuendo <b>senem</b>! (P. Syr.) <i>Quant’è triste diventar vecchio temendo!</i></p></li>
	</ul>
	</li>
	
<p>Con <i>licet</i> unito a un dativo di persona, gli elementi predicativi dell’infinito, anziché in accusativo, spesso si trovano in dativo per “attrazione”.</p>

<ul>
	<li><p>Licuit esse <b>otioso</b> Themistocli. (Cic.) <i>A Temistocle sarebbe stato lecito starsene lontano dalla vita pubblica.</i></p></li>
</ul>

<p>Senza il dativo, invece, si ha regolarmente l’accusativo: <i>licet <b>temperantem</b> esse</i>, «è possibile essere temperante»;</p></li>

<li><p>in funzione di <b>nome del predicato</b>, col verbo <i><b>sum</b></i> che abbia per soggetto un pronome <b>neutro</b> o un altro <b>infinito</b>;</p>

	<ul>
		<li><p>Hoc est <b>ignoscere</b>. (Sen.) <i>Questo è perdonare.</i></p></li>
		<li><p>Vivere <b>militare</b> est. (Sen.) <i>Vivere è essere soldato.</i></p></li>
	</ul>

<p>Se l’infinito usato come predicato nominale è a sua volta unito a un nome del predicato o a un predicativo, questi vanno espressi in <b>accusativo</b>, come già visto nel caso dell’infinito usato in funzione di soggetto;</p>

<ul>
	<li><p>Hoc non est esse <b>regem</b>. (Cic.) <i>Questo non è essere re.</i></p></li>
</ul>

</li>

<li><p>in <b>funzione epesegetica</b> o <b>esplicativa</b>, quando riprende e chiarisce un <b>pronome neutro</b> o un <b>sostantivo generico</b> precedente;</p>

<ul>
	<li><p><b>Id</b> iniustissimum est, iustitiae mercedem <b>quaerere</b>. (Cic.) <i>Questo è il colmo dell’ingiustizia, farsi pagare per la giustizia.</i></p></li>
	<li><p>Ecce <b>res</b> magna, <b>habere</b> imbecillitatem hominis, securitatem dei. (Sen.) <i>Ecco una cosa grande, avere la debolezza di un uomo e l’imperturbabilità di un dio.</i></p></li>
</ul>
</li>

<li><p>in funzione di <b>complemento oggetto</b>, nei seguenti casi:</p>
	<ul>
		<li><p>con i verbi servili, come <i>possum, debeo, soleo, queo, nequeo, incipio, cupio, volo, nolo, malo, expĕto</i> («desiderare»), <i>aveo</i> («bramare») ecc.;</p>
		<ul>
			<li><p>Caesar urbem atque Italiam <b>tueri</b> non potest. (Caes.) <i>Cesare non può difendere Roma e l’Italia.</i></p></li>
		</ul>
		</li>
		
<li><p>con altri verbi usati in funzione servile, che hanno il <b>necessario compimento nell’infinito a cui si accompagnano</b>, come: <i>duco</i> («ritenere»);<i>statuo, constituo, decerno</i> («decidere», «deliberare», «stabilire»); <i>scio, nescio</i> («sapere», «non sapere»); <i>festīno, propĕro, maturo</i> («affrettarsi»); <i>pergo, persevēro</i> («continuare»); <i>desĭno, desisto</i> («cessare», «lasciare»); <i>audeo</i> («osare»); conor («tentare»); <i>contendo, nitor</i> («sforzarsi»); <i>dubito</i> («esitare»); <i>doceo</i> («insegnare»); <i>disco</i> («imparare»); <i>assuesco, assuefio, consuesco</i> («avvezzarsi», «essere solito») ecc.</p>

<ul>
	<li><p>Statui ad te <b>scribere</b>. (Cic.) <i>Ho deciso di scriverti.</i></p></li>
	<li><p>Caesar in Haeduos <b>proficisci</b> statuit. (Caes.) <i>Cesare decise di partire alla volta degli Edui.</i></p></li>
</ul>

<p>Il nome del predicato e il predicativo che accompagnano l’infinito in funzione di oggetto vanno in nominativo, anziché in accusativo, quando vi è identità di soggetto;</p>

<ul>
	<li><p>Non possunt omnes esse <b>patricii</b>. (Cic.) <i>Non tutti possono essere patrizi.</i></p></li>
</ul>
</li>

<li><p>in funzione di <b>secondo termine di paragone</b>, soprattutto quando il primo termine è a sua volta un infinito.</p>
<ul>
	<li><p>Periculosius est timeri quam <b>despĭci</b>. <i>È più pericoloso essere temuto che disprezzato.</i></p></li>
</ul>
</li>
</ul>

<h4>OSSERVAZIONI</h4>

<ol>
	<li><p>Con i verbi servili di volontà (<i>volo, nolo, malo, cupio</i> ecc.) si può avere l’accusativo e l’infinito anche quando c’è identità di soggetto tra le due proposizioni. Es.: <i><b>Iudicem</b> esse <b>me</b>, non <b>doctorem</b> volo</i>. (Cic.) «Io voglio essere giudice, non maestro». Si ha invece sempre l’accusativo e l’infinito quando i soggetti sono diversi. Es.: <i>Hoc volo scire <b>te</b></i>. (Plaut.) «Questo io voglio che tu sappia».</p></li>
	
	<li><p>L’infinito in latino non è mai retto da preposizione; le eventuali funzioni dell’infinito retto da preposizione sono rese col gerundio o il gerundivo: «nell’assediare la città», <i>in obsidenda urbe</i>.</p></li>
</ol>

<section aria-label="End">
<a href="imperativo.html">&#171;L'imperativo</a>
<a href="index.html">Index</a>
<a href="participio_perfetto.html">Participio Perfetto &#187;</a>
</section>

</article>

</body>
</html>
