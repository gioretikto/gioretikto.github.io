<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0"> 
  <meta name="description" content="L’accusativo"/>
  <title>L’accusativo</title>
  <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
   
<div class="content">

<h1>L’accusativo</h1>

<p>L’accusativo è il <b>caso del complemento oggetto</b> e degli elementi che a esso si riferiscono: attributo, apposizione, complemento predicativo dell’oggetto. Il nome in accusativo dipende principalmente da verbi transitivi, di forma attiva o deponente, dei quali costituisce l’oggetto diretto.</p>

<ul>
	<li><p>Magister <b>discipulum</b> laudat. <i>Il maestro loda lo scolaro.</i></p></li>
	<li><p>Pauci <b>virtutem</b> sequuntur. <i>Pochi seguono la virtù.</i></p></li>
</ul>	

<p>Oltre al complemento oggetto, con l’accusativo si esprimono altre funzioni sintattiche, tra cui quelle di <b>estensione</b>, nel tempo e nello spazio, e di movimento verso un termine, sia in senso fisico sia in senso figurato, come si vedrà in seguito. Esamineremo ora le funzioni sintattiche del nome in accusativo secondo quest’ordine:</p>

<ul>
	<li><p><b>accusativo costruito con verbi</b> transitivi, intransitivi e impersonali;</p></li>
	<li><p>il <b>doppio accusativo</b>;</p></li>
	<li><p>gli <b>usi particolari dell’accusativo</b>;</p></li>
	<li><p>i <b>complementi</b> in accusativo.</p></li>
</ul>

<h2>Come si volge una proposizione dall’attivo al passivo</h2>

<p>Per volgere una proposizione dalla forma attiva a quella passiva si procede come segue:</p>

<ul>
	<li><p>il complemento oggetto della proposizione attiva diventa il soggetto di quella passiva;</p></li>
	<li><p>il verbo viene volto al passivo, nello stesso tempo, ma concordato col nuovo soggetto;</p></li>
	<li><p>il soggetto della proposizione attiva diventa complemento d’agente o di causa efficiente di quella passiva.</p></li>
</ul>

<p>Il complemento d’agente si ha quando l’azione viene compiuta da un essere animato, sia persona, sia animale; viene reso con <i><b>a</b></i> o <i><b>ab</b></i> + l’<b>ablativo</b>.<br>
Il complemento di causa efficiente si ha quando l’azione è compiuta da un essere inanimato; viene reso con l’ablativo semplice.</p>

<table>
<thead>
<tr><th>ATTIVO</th> <th>PASSIVO</th></tr>
</thead>

<tbody>
<tr><td><b>Nautae terram</b> salutant. I marinai salutano la terra.</td> <td><b>Terra a nautis</b> salutatur. La terra è salutata dai marinai.</td></tr>
<tr><td><b>Tempestas naves</b> retinuit. Un fortunale trattenne le navi.</td> <td><b>Naves</b> retentae sunt tempestate. Le navi furono trattenute da un fortunale.</td></tr>
</tbody>
</table>

<p>Si osservi, però:</p>

<ul>
	<li><p>si possono volgere al passivo in tutte le forme soltanto i <b>verbi transitivi attivi</b>; i verbi intransitivi attivi possono avere il passivo soltanto alla 3<sup>a</sup> persona singolare, con valore impersonale. Es.: <i>Milites <b>pugnaverunt</b> strenue</i>. «I soldati combatterono accanitamente»; passivo: <i>A militibus pugnatum est strenue</i>. «Dai soldati si combatté accanitamente»;</p></li>
	<li><p>i verbi deponenti hanno già la forma passiva, ma con significato attivo; perciò non possono rendere un senso passivo, nemmeno nella forma impersonale.</p></li>
</ul>

<section>
<a href="videor_costruzione.html">&#171; Costruzione del verbo videor</a>
<a href="index.html">Index</a>
<a href="trans_intrans.html">Verbi transitivi in latino, intransitivi in italiano &#187;</a>
</section>

</div>

</body>
</html>
