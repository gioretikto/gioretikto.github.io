<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Il genitivo"/>
	<title>Il genitivo</title>
	<link rel="stylesheet" type="text/css" href="../../../style.css" media="screen">
</head>

<body>

<nav>
	<ul>
		<li><a class="navbar" href="../../../index.html">Domus</a></li>
		<li><a class="navbar" href="index.html">Grammatica</a></li>
	</ul>
</nav>
 
<article>

<h1>Il genitivo</h1>

<p>Il genitivo in latino svolge la funzione sintattica di “specificare” o “determinare” principalmente sostantivi (o pronomi), ma anche aggettivi, participi, verbi e avverbi. Le funzioni sintattiche di specificazione e determinazione proprie del genitivo possono assumere valori e sfumature particolari, sempre volti però a indicare l’appartenenza (<i>domus <b>Ciceronis</b></i>, «la casa di Cicerone») o la partecipazione (<i>pars <b>militum</b></i>, «parte dei soldati»). Esamineremo quindi le funzioni sintattiche del genitivo secondo la sua dipendenza:</p>

<ul>
	<li><p>da <b>sostantivi</b> (e pronomi);</p></li>
	<li><p>da <b>aggettivi</b> o <b>participi</b>;</p></li>
	<li><p>da <b>verbi</b>.</p></li>
</ul>

<h3>OSSERVAZIONE</h3>

<p>Quasi sempre al genitivo latino corrisponde in italiano il complemento introdotto dalla preposizione “di”, cioè il <b>complemento di specificazione</b>. Non vale però l’inverso, in quanto in italiano ci sono numerosi complementi pure introdotti dalla preposizione “di”, che non sono complementi di specificazione: per es. oggetto partitivo (mangiare del pane), mezzo (armato di frecce), materia (statua di marmo), causa (morire di fame), abbondanza e privazione (ricco / povero di denaro), tempo (d’estate), moto da luogo (uscire di casa), paragone (più famoso di Cicerone) ecc.</p>

<h2>Genitivo dipendente da sostantivi</h2>

<h3>Genitivo attributivo</h3>

<p>Si dice attributivo il genitivo che svolge la <b>funzione di attributo</b> rispetto al sostantivo da cui dipende, e che può quindi essere reso in italiano con un aggettivo: <i>corporis <b>vires</b></i>, «le forze fisiche»; <i><b>hominum</b> vita</i>, «la vita umana»; <i>genus <b>hominum</b></i>, «il genere umano»; <i><b>deorum</b> numen</i>, «la volontà divina»; exercitus hostium, «l’esercito nemico»; <i><b>belli</b> gloria</i>, «la gloria militare»; <i>risus <b>omnium</b></i>, «il riso generale»; <i>orbis <b>terrarum</b></i>, «il globo terrestre»; <i>labor <b>corporis</b></i> (Cic.), «la fatica fisica»; <i>res <b>mortalium</b></i> (Tac.), «le vicende umane» ecc.</p>

<ul>
	<li><p>Inter quas erat filia ipsīus, eximia <b>corporis</b> specie. (Curt.) <i>Tra quelle c’era la figlia dello stesso, di straordinaria bellezza fisica</i>.</p></li>
	<li><p><b>Hominis</b> mens discendo alĭtur. (Cic.) <i>La mente umana si nutre con l’imparare.</i></p></li>
</ul>

<h3>Genitivo soggettivo e oggettivo</h3>

<p>Il genitivo soggettivo e oggettivo dipende sempre da sostantivi derivati da temi verbali.</p>

<ul>
	<li><p>Si dice soggettivo il genitivo che diventa soggetto del verbo in cui si può trasformare il termine da cui dipende: <i><b>hostium</b> fuga</i>, «la fuga dei nemici» (= i nemici fuggono); <i><b>amicorum</b> reditus</i>, «il ritorno degli amici» (= gli amici ritornano).</p></li>
	 <li><p>Si dice oggettivo, invece, il genitivo che diventa complemento oggetto del verbo in cui si può trasformare il termine da cui dipende: <i><b>honorum</b> cupiditas</i>, «la brama di onori» (= bramare gli onori); <i>timor <b>mortis</b></i>, «il timore della morte» (= temere la morte).</p></li>
	 
	 <ul>
	 	<li><p>Timorem <b>Caesaris</b> adventus sustŭlit. (Caes.) <i>L’arrivo di Cesare eliminò il timore. (= Cesare arrivò, gen. sogg.)</i></p></l>
	 	<li><p>Imitatio <b>virtutis</b> aemulatio dicitur. (Cic.) <i>L’imitazione della virtù si dice emulazione. (= imitare la virtù, gen. ogg.)</i></p></li>
	 </ul>

<h3>OSSERVAZIONI</h3>

<ol>
	<li><p>In alcune forme, come per esempio timor hostium, amor parentum ecc., il genitivo può aver valore sia soggettivo sia oggettivo; perciò per una corretta interpretazione bisogna fare riferimento al contesto. Es.: <i>Timor hostium cives invasit</i>. «Il timore dei nemici (= temere i nemici: ogg.) assalì i cittadini». <i>Timor hostium effecit ut loco cederent</i>. «Il timore dei nemici (= i nemici temevano: sogg.) fece sì che essi si ritirassero». A volte, per evitare di creare confusione nel contesto, il genitivo oggettivo è sostituito in latino da altri costrutti, come <i><b>in, erga, contra, adversus</b></i> e l’<b>accusativo</b>, oppure <i><b>de</b></i> e l’<b>ablativo</b>. Così oltre a <i>odium <b>tyranni</b></i>, «l’odio per / contro il tiranno» si può trovare anche <i>odium <b>in tyrannum</b></i>; invece di pietas parentum (Cic.), «l’amore per / verso i genitori», pietas erga parentes (Cic.); invece di <i>opinio <b>deorum</b></i> (Cic.), «l’opinione intorno agli dèi», <i>opinio <b>de diis</b></i> (Cic.) ecc.</p></li>
	<li><p>Le forme del genitivo dei pronomi personali <i>mei, tui, nostri, vestri</i> hanno valore oggettivo; per esprimere il valore soggettivo, invece, si usa l’aggettivo possessivo <i>meus, tuus, noster, vester</i>. Quindi si osservi la differenza: timor meus, «il mio timore» (= “io” temo, sogg.); <i>timor <b>mei</b></i>, «il timore di me» (= altri teme “me”, ogg.). Es.: <i>Grata est mihi <b>tua</b> memoria <b>nostri</b></i>. (Cic.) «Mi è gradito il tuo ricordo (“tu” ricordi, sogg.) di noi (ricordi “noi”, ogg.)». I pronomi personali nos e vos al genitivo plurale hanno due forme: <i>nostri, vestri</i> e <i>nostrum, vestrum</i>; la prima forma ha valore oggettivo, la seconda partitivo. Es.: <i>Memoria <b>vestri</b> numquam evanescet</i>. «Il ricordo di voi (= ricordare voi, ogg.) non svanirà mai». <i>Nemo <b>nostrum</b> hoc ignorat</i>. «Nessuno di noi (= fra noi, partit.) ignora ciò». Tuttavia, le espressioni «di noi tutti», «di voi tutti», in dipendenza da un sostantivo, sono rese sempre con <i><b>nostrum</b> omnium</i> e <i>vestrum omnium</i>, in senso sia soggettivo, sia oggettivo.</p></li>
</ol>

<h2>Genitivo possessivo (o di appartenenza)</h2>

<p>Il genitivo possessivo (o di appartenenza) indica a chi appartiene o a chi si riferisce una determinata cosa: <i><b>Valerii</b> villa</i>, «la villa di Valerio»; <i><b>rei publicae</b> commoda</i>, «gli interessi dello Stato».</p>

<ul>
	<li><p><b>Deum</b> (= deorum) domus alta silescit. (Verg.) <i>Tace l’alta sede degli dèi (= l’Olimpo).</i></p></li>
	<li><p>Deturbavit ventus <b>villae</b> tectum. (Plaut.) <i>Il vento fece crollare il tetto della villa.</i></p></li>
</ul>

<h4>OSSERVAZIONE</h4>

<p>Talvolta il sostantivo da cui il genitivo dipende viene sottinteso; questo avviene con i nomi <i>filius, filia, uxor</i> e <i>templum</i>, quando reggono un genitivo possessivo espresso da un nome proprio. Es.: <i>Caecilia <b>Metelli</b></i> (sott. <i>filia</i>), «Cecilia figlia di Metello»; <i>Ventum erat ad Vestae</i>. (Hor.) «Si era giunti al tempio di Vesta».</p>

<h2>Genitivo dichiarativo (o epesegetico)</h2>

<p>Il genitivo dichiarativo (o epesegetico) viene usato <b>per indicare la specie del sostantivo generico</b> da cui dipende: <i>arbor <b>palmae</b></i>, «l’albero della palma»; <i>virtus <b>temperantiae</b></i>, «la virtù della temperanza»; <i>nomen <b>regis</b></i>, «il nome (di) re»; <i>verbum <b>amandi</b></i>, «la parola / il verbo amare» ecc. <i>Arbor</i> e <i>virtus</i> esprimono il concetto generico di “albero” e di “virtù”, con l’ausilio del termine al genitivo se ne indica una specie determinata: <i>arbor <b>palmae</b>, arbor <b>mali</b>, arbor <b>piri</b></i> ecc.; <i>virtus <b>temperantiae</b>, virtus <b>prudentiae</b>, virtus <b>frugalitatis</b></i> ecc.</p>

<ul>
	<li><p><b>Caesaris</b> erat in barbaris nomen obscurius. (Caes.) <i>l nome di Cesare fra i barbari era piuttosto oscuro.</i></p></li>
	<li><p>Sit sanctum apud vos <b>poetae</b> nomen. (Cic.) <i>Sia sacro presso di voi il nome di poeta.</i></p></li>
</ul>

<h3>OSSERVAZIONE</h3>

<p>Il nome proprio accompagnato da un nome geografico come <i>urbs, insula, mons, provincia, flumen</i> ecc. o dall’appellativo <i>mensis</i> («mese») costituisce complemento di denominazione; perciò non va reso in genitivo, ma si concorda con l’appellativo, come un’apposizione. Es.: <i>Urbs <b>Roma</b></i>, «la città di Roma»; <i>insula <b>Sicilia</b></i>, «l’isola di Sicilia»; <i>mensis <b>Ianuarius</b></i>, «il mese di gennaio» ecc.</p>

<h2>Genitivo di pertinenza (o convenienza)</h2>

<p>Una forma particolare di possessivo è il genitivo di pertinenza (o convenienza). In italiano è introdotto dalle locuzioni “è proprio di”, “è dovere di”, “spetta a” e simili; in latino si costruisce in unione con una voce del verbo sum, omettendo i sostantivi munus, officium o l’aggettivo proprium, che comunque possono anche essere espressi.</p>

<ul>
	<li><p>Est <b>adulescentis</b> maiores natu vereri. (Cic.) <i>È dovere dei giovani rispettare i più vecchi.</i></p></li>
	<li><p><b>Sapientis</b> est consilium explicare suum. (Cic.) <i>È proprio del saggio esporre il proprio parere.</i></p></li>
	<li><p><b>Sapientis</b> est <b>proprium</b> nihil, quod paenitere possit, facere. (Cic.) <i>È proprio del saggio non fare niente di cui possa pentirsi.</i></p></li>
</ul>

<p>Le espressioni «spetta a me, a te, a noi, a voi»; «è mio, tuo, nostro, vostro dovere» ecc. si rendono con il neutro del possessivo: meum, tuum, nostrum, vestrum est. «Spetta a lui, a loro» si rendono con eius / illius, eorum / illorum est; si usa suum, invece, nelle proposizioni infinitive e al congiuntivo, quando “suo” e “loro” si riferiscono al soggetto della reggente e hanno valore riflessivo (v. par. 35.4.2).</p>

<ul>
	<li><p>Est <b>tuum</b>, Cato, videre quid agatur. (Cic.) <i>È tuo dovere, Catone, vedere cosa si faccia.</i></p></li>
	<li><p><b>Eius</b> est aciem instruere. <i>È compito suo schierare l’esercito.</i></p></li>
	<li><p>Consul dixit <b>suum</b> esse aciem instruere.<i>Il console disse che era compito suo schierare l’esercito.</i></p></li>
</ul>

<p>Un’espressione del tipo: «spetta a me, console» si può rendere: <i><b>meum consulis</b> est</i>, oppure: <i>meum, qui sum consul, est</i>.</p>

<div id="quantità">

<h2>Genitivo partitivo e di quantità</h2>

<p>Il <b>genitivo partitivo</b> esprime una totalità della quale il termine da cui dipende indica una “parte”. Il genitivo partitivo si ha in dipendenza da:</p>

<ul>
	<li><p><b>sostantivi</b> che denotano una parte, come <i>numerus, pars, dimidium</i> ecc.;</p></li>
<ul>
	<li><p><b>Militum pars</b> incolumis in castra pervenit. (Caes.) <i>Una parte dei soldati giunse sana e salva nell’accampamento.</i></p></li>
</ul>

</li>

<li><p>comparativi e superlativi relativi, come <i>maior, minor, prior</i> («il maggiore», «il minore», «il primo» fra due), <i>maximus, minimus, primus</i> («il maggiore», «il minore», «il primo» fra più di due), altissimus, fortissimus ecc.;</p>

<ul>
	<li><p><b>Prior horum</b> apud Massagĕtas in proelio cecĭdit. (Nep.) <i>Il primo di questi due cadde in battaglia presso i Massageti.</i></p></li>
	<li><p><b>Horum omnium fortissimi</b> sunt Belgae. (Caes.) <i>I più forti di tutti questi sono i Belgi.</i></p></li>
</ul>
</li>

<li><p><b>numerali</b>, come <i>unus, duo, centum</i> ecc.; pronomi indefiniti e interrogativi, come <i>nemo, nullus, aliquis, alter, multi</i> ecc.; <i>quis?, uter?</i> ecc.; avverbi di luogo, come <i>ubi, ubĭnam, ubicumque, eo</i> («a tal punto») ecc.</p>

<ul>
	<li><p>Nostri <b>quinque suorum</b> amiserunt. <i>I nostri persero cinque dei loro.</i></p></li>
	<li><p><b>Horum alter</b> Babylone morbo consumptus est. (Nep.) <i>Il secondo di questi due morì per malattia a Babilonia.</i></p></li>
	<li><p><b>Ubĭnam gentium</b> sumus? (Cic.) <i>Tra quali mai genti siamo?</i></p></li>
	<li><p><b>Eo arrogantiae</b> progressus est, ut diceret... (Svet.) <i>Arrivò a tal punto di arroganza, da dire...</i></p></li>
</ul>
</li>
</ul>
</div>

<h3>OSSERVAZIONI</h3>

<ol>
	<li><p>Con i comparativi e i superlativi il partitivo può essere reso anche con <i><b>e, ex, de</i> + ablativo</b>, forma usata di preferenza con i numerali e gli indefiniti. Es.: <i>Erat is <b>ex triginta tyrannis crudelissimus</b></i>. (Val. Max.) «Quello era il più crudele dei Trenta Tiranni». Romulus centum ex senioribus legit. (Eutr.) «Romolo scelse cento degli anziani». <i><b>E barbaris nulli</b> erant antea maritumi</i>. (Cic.) «Fra i barbari nessuno nei tempi antichi era dedito alla navigazione».</p></li>
	
	<li><p><b><i>Uter</i></b> («quale dei due»), <i><b>uterque</b></i> («l’uno e l’altro»), <i><b>neuter</b></i> («né l’uno, né l’altro») se hanno la specificazione partitiva costituita da un pronome si costruiscono col genitivo. Es.: <i>Uter nostrum</i>? (Cic.) «Chi di noi due?». <i>Uterque eorum ex castris exercitum educunt</i>. (Caes.) «L’uno e l’altro di essi conducono l’esercito fuori dall’accampamento». Se invece sono seguiti da un sostantivo, questo va al singolare, concordato nel caso con <i>uter, uterque</i> e <i>neuter</i>, che diventano aggettivi. Es.: <i>Uter <b>parens</b></i>? «Quale dei due genitori?»; <i>utrăque <b>manus</b></i>, «l’una e l’altra delle mani»; <i>in utrāque <b>fortunā</b></i>, «nell’una e nell’altra delle due condizioni».</p></li>
	
	<li><p>Anche con <i><b>plerique, pleraeque, plerăque</b></i> («i più», «la maggior parte») se hanno la specificazione partitiva costituita da un pronome si ha il genitivo: <i>plerique <b>nostrum</b>, plerique <b>eorum</b></i>, «la maggior parte di noi», «la maggior parte di essi»; se invece sono seguiti da un sostantivo di norma si ha la concordanza, ma si può trovare anche il genitivo. <i><b>Interiores plerique</b> frumenta non serunt</i>. (Caes.) «La maggior parte delle popolazioni dell’interno non coltivano il grano». <i>Plerique nobilium adulescentium petunt ultro eas nationes, quae tum bellum aliquod gerunt</i>. (Tac.) «La maggior parte dei giovani nobili si reca spontaneamente presso quelle popolazioni che in quel momento fanno qualche guerra».</p></li>
	
	<li><p>I pronomi personali nos e vos nel genitivo partitivo hanno le forme <i>nostrum</i> e <i>vestrum</i>.</p></li>
</ul>

<p>Rientra nel partitivo anche il genitivo di quantità, che si ha quando il sostantivo reggente indica una determinata “quantità”. Il <b>genitivo di quantità</b> può dipendere da:</p>

<ul>
	<li><p>sostantivi che indicano <b>misura</b> o <b>quantità</b>, come acervus, «mucchio»; modius, «moggio»; amphora, «anfora»; copia, vis, «quantità» ecc.: <i>amphora vini</i>, «un’anfora di vino»;</p></li>
	
	acervi scutorum (Verg.), «mucchi di scudi»; barbarorum maxima vis (Nep.), «un’immensa moltitudine di barbari»; <i>magna multitudo peditum</i> (Caes.), «un grande numero di fanti»; <i>multitudo hostium, militum, navium</i> (Nep.), «un gran numero di nemici, di soldati, di navi»; <i>cumuli caesorum hominum</i> (Liv.), «mucchi di cadaveri»; 
	
	<li><p><b>Frumenti copiam</b> legionarii nonnullam habebant. (Caes.) <i>I legionari avevano una certa quantità di grano.</i></p></li>
	<li><p><b>Sociorum</b> atque civium, praeterea <b>armorum</b> atque equorum maior <b>copia</b> nobis quam illis est. (Sall.) <i>Più di loro noi abbiamo ricchezza di alleati e di cittadini, ed anche di armi e cavalli.</i></p></li>
	
</ul>

<li><p><b>pronomi</b> e <b>aggettivi neutri sostantivati</b> che indicano quantità, come <i>nihil, aliquid, quid, hoc, quod</i> ecc.; <i>aliquantum, multum, plus, minus, tantum, quantum</i> ecc.: <i>aliquid <b>periculi</b></i>, «un po’ di pericolo», «qualche pericolo»; <i>nihil prudentiae</i>, «nessuna prudenza»; <i>multum <b>pecuniae</b></i>, «molto denaro»;</p>

<ul>
	<li><p>Nihil mali est. (Cic.) <i>Non c’è niente di male.</i></p></li>
	<li><p>Nonnihil temporis tribuit litteris. (Nep.) <i>Dedicò un po’ di tempo alle lettere.</i></p></li>
	<li><p>Multum diēi processĕrat. (Sall.) <i>Gran parte del giorno era trascorsa.</i></p></li>
</ul>

<li><p>avverbi di quantità usati in funzione di sostantivi, come <i>satis, parum, nimis</i> ecc.: <i>satis temporis</i> (Cic.), «abbastanza tempo», «tempo sufficiente».</p></li>

	<li><p>Quod <b>satis esset</b> <b>praesidii</b> dedit. (Nep.) <i>Diede una scorta sufficiente.</i></p></li>
</ul>

<h3>OSSERVAZIONI</h3>

<ol>
	<li><p>Il genitivo di quantità si può avere soltanto se il pronome, l’aggettivo o l’avverbio da cui dipende si trova in un caso diretto; perciò si osservi: Multum auri abstŭlit. «Rubò molto oro»; e invece: Amicos multo auro (ma non: multo auri) adiuvit. «Aiutò gli amici con molto oro».</p></li>
	
	<li><p>Il genitivo di quantità da taluni è considerato una forma di partitivo, ma è bene tenere distinti i due concetti. Il genitivo partitivo dipende da termini che indicano una “parte”, quello di quantità da termini che indicano una determinata “quantità”, una “misura”. In pratica, il genitivo partitivo è quello che in italiano può essere reso con le preposizioni “tra / fra” (alcuni dei vini / tra i vini; nessuno degli amici / tra gli amici ecc.); quello di quantità, invece, può essere reso soltanto con la preposizione “di” o senza preposizione, ma non con “tra / fra” (un’anfora “di” vino, ma non: un’anfora “fra” vino; molto oro, “di” oro o “dell’”oro, ma non: molto “fra” oro).</p></li>
</ol>

<h3>Aliquid e nihil con aggettivi</h3>

<p>Quando in dipendenza dai pronomi neutri aliquid e nihil invece di un nome si ha un aggettivo (sostantivato), il complemento di quantità si rende come segue:</p>

<ul>
	<li><p>se l’aggettivo è della prima classe, si può avere tanto il genitivo, quanto la concordanza in funzione attributiva: <i>aliquid <b>novi</b></i> o <i>aliquid <b>novum</b></i>, «qualcosa di nuovo»;</p></li>
	<li><p>se l’aggettivo è della seconda classe, si ha soltanto la concordanza: <i>aliquid <b>utile</b></i>, «qualcosa di utile»;</p></li>
	<li><p>se ci sono aggettivi di <b>classi diverse</b>, o si concordano tutti con il pronome neutro, oppure il secondo segue la costruzione del primo; perciò si può dire: <i>aliquid <b>novum</b> et <b>utile</b>, aliquid <b>novi</b> et <b>utilis</b></i>, ma solo: <i>aliquid utile et novum</i>.</p></li>
</ul>

<h2>Genitivo di qualità</h2>

<p>Il genitivo di qualità si usa per esprimere doti morali permanenti, quali ingegno, prudenza ecc., o proprietà caratteristiche, oppure determinazioni di peso, misura, età, tempo, numero ecc.; in latino viene introdotto da sostantivi come <i>vir, homo, senex, adulescens, mulier</i> ecc. Il nome che esprime la qualità è sempre accompagnato da un aggettivo qualificativo (<i>magnus, maximus, praeclarus</i> ecc.), che nell’espressione italiana può anche mancare.</p>

<ul>
	<li><p>Homines feri <b>magnaeque virtutis</b>. (Caes.) Uomini feroci e di grande valore.</i></p></li>
	<li><p>Vir <b>magni animi, magnae</b> inter Gallos <b>auctoritatis</b>. (Caes.) <i>Un uomo di grande animo, di grande autorità tra i Galli.</i></p></li>
	<li><p>Numĭdae <b>levis armaturae</b>. (Caes.) <i>I Numidi armati alla leggera.</i></p></li>	
	<li><p>Erat eo loco fossa <b>pedum quindĕcim</b>. (Caes.) <i>C’era in quel luogo una fossa di quindici piedi.</i></p></li>	
	<li><p>Caesar partem pontis in longitudinem <b>pedum ducentorum</b> rescindit. (Caes.) <i>Cesare fa tagliare una parte del ponte per una lunghezza di duecento piedi.</i></p></li>
	<li><p>Aristīdes exilio <b>decem annorum</b> multatus est. (Nep.) <i>Aristide fu condannato a un esilio di dieci anni.</i></p></li>
</ul>

<p>Per esprimere le doti morali permanenti, oltre al genitivo, in latino si trova frequentemente anche l’ablativo, che si usa però di norma per esprimere una <b>disposizione d’animo transitoria</b>, momentanea, riferita a una particolare circostanza, e <b>qualità fisiche</b>, quali statura, colore della carnagione o dei capelli ecc.</p>

<ul>
	<li><p>Vir <b>magno</b> ingenio (o magni ingenii). <i>Uomo di ingegno.</i></p></li>
	<li><p><b>Bono animo</b> es! (Cic.) <i>Fatti coraggio!</i></p></li>
	<li><p><b>Animo forti</b> estote. <i>Siate di animo forte.</i></p></li>
	<li><p>Britanni <b>capillo sunt</b> <b>promisso</b>. (Caes.) <i>I Britanni hanno lunghe capigliature.</i></p></li>
	<li><p>Caligola <b>statura</b> fuit <b>eminenti, colore expallido</b>. (Svet.) <i>Caligola era di alta statura, di colorito assai pallido</i>.</p></li>
</ul>

<h3>OSSERVAZIONE</h3>

<p>In italiano alcuni sostantivi indicano di per sé la qualità in grado eccellente: «uomo d’ingegno», «uomo di prestigio», «libro di valore», «statua di pregio» ecc.; in latino, invece, la qualità va sempre accompagnata dall’aggettivo: <i>vir <b>summi ingenii</b></i> (o <i>summo ingenio</i>); <i>vir <b>magnae auctoritatis</b></i> (o <i>magna auctoritate</i>); <i>liber</i> / <i>statua <b>magni pretii</b></i> (o <i>magno pretio</i>).</p>

<section aria-label="End">
<a href="difettivi.html">&#171;Verbi difettivi</a>
<a href="index.html">Index</a>
<a href="genitivo_agg_part.html">Genitivo dipendente da aggettivi e da participi &#187;</a>
</section>

</div>

</body>
</html>
