<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0"> 
  <meta name="description" content="Particolarità sintattiche dei pronomi: dimostrativi e riflessivi"/>
  <title>Particolarità sintattiche dei pronomi: dimostrativi e riflessivi</title>
  <link rel="stylesheet" type="text/css" href="../../../style.css" media="screen">
</head>

<body>

<nav>
  <ul>
    <li><a class="navbar" href="../../../index.html">Domus</a></li>
    <li><a class="navbar" href="index.html">Grammatica</a></li>
    <li><a class="navbar" title="Authors" href="../authors/index.html">Auctōrēs</a></li>
    <li><a class="navbar" title="Authors" href="../cultura/index.html">Cultūra</a></li>
  </ul>     
</nav>

<div class="content">

<h1>Particolarità sintattiche dei pronomi: dimostrativi e riflessivi</h1>

<h2>Il pronome ille, illa, illud</h2>

<p>Il pronome dimostrativo <i><b>ille</b></i> quando viene apposto a un nome proprio significa «il celebre», «quel celebre», «quel famoso», e talvolta anche «quel famigerato». <i><b>Illud</b></i> seguito dal genitivo del nome di uno scrittore o di un pensatore invece significa «il famoso detto», «quel famoso detto».</p>

<ul>
	<li><p>Ex Ponto <b>Medea illa</b> fugisse dicitur. (Cic.) <i>Si dice che quella famigerata Medea fuggì dal Ponto.</i></p></li>
	<li><p>Vetus <b>illud Catonis</b> admŏdum scitum est. (Cic.) <i>È assai arguto quel famoso antico detto di Catone.</i></p></li>
</ul>

<h2>Il pronome is, ea, id</h2>

<p>Il pronome determinativo <i><b>is</b></i> preceduto dalle congiunzioni <i>et, atque, nec, neque, sed</i> o in unione con l’enclitica -<i>que</i> si usa per evidenziare e rafforzare le qualità del termine a cui si riferisce; in italiano viene reso con le locuzioni «e inoltre», «e per di più», «e nello stesso tempo» e simili.</p>

<ul>
	<li><p>Negotium magnum est navigare, <b>atque id</b> mense Quintili. (Cic.) <i>Grande impresa è navigare, e per di più nel mese di luglio.</i></p></li>
</ul>

<p><i><b>Is</b></i> talvolta significa «tale», quando viene usato come antecedente di una proposizione consecutiva.</p>

<ul>
	<li><p>Ego <b>is</b> sum, <b>qui</b> nihil umquam meā causā <b>fecĕrim</b>. (Cic.). <i>Io sono tale, che non ho mai fatto nulla nel mio interesse.</i></p></li>
</ul>

<h4>OSSERVAZIONI</h4>

<ol>
	<li><p>Si osservi la differenza: is significa «egli», «esso», «quello», ma senza particolare rilievo; ille invece significa «proprio lui», «(proprio) quello». Es.: <i>Eum quaero undĭque, sed non invenio</i>. «Lo cerco dappertutto, ma non lo trovo». Illum, non te quaero. «È lui che cerco / cerco proprio lui, non te».</p></li>
	
	<li><p>In latino, a differenza dell’italiano, non si esprime il pronome “lo”, “la” quando è complemento di un secondo verbo, unito a un altro che lo precede, con la stessa reggenza. Es.: <i>Virtus et conciliat amicitias et conservat</i>. (Cic.) «La virtù procura le amicizie e “le” conserva».</p></li>
	
	<li><p>Analogamente, in latino si omette anche il pronome «quello», «quella» seguito dal genitivo nelle espressioni “quello di”, “quella di”. Es.: <i>Flebat uterque, pater de filii morte, <b>de patris</b> filius</i>. (Cic.) «Piangevano l’uno e l’altro, il padre per la morte del figlio, il figlio per quella del padre».</p></li>
</ol>

<h2>Il pronome idem, eădem, idem</h2>

<p>Il pronome determinativo <i><b>idem</b></i> significa «il medesimo» (“l’identico”), e indica identità rispetto a persona o cosa già citata, oppure indica qualcosa che è comune a più persone o cose; il suo contrario è <i>alius</i>, «diverso».</p>

<ul>
	<li><p><b>Eādem</b> viā rediit. <i>Tornò per la medesima via (per la quale era venuto).</i></p></li>
</ul>

<p>Quando è preceduto dalla congiunzione et o in unione con l’enclitica -<i>que</i>, <i><b>idem</b></i> assume valore intensivo e significa «anche», «e per di più», «e nello stesso tempo».</p>

<ul>
	<li><p>Rarum est felix <b>idemque</b> senex. (Sen.) <i>È una cosa rara un uomo fortunato e insieme vecchio.</i></p></li>
</ul>

<p>In particolari contesti <i><b>idem</b></i> assume valore avversativo, da rendersi con «ma», «al contrario».</p>

<ul>
	<li><p>Senectutem ut adipiscantur omnes optant, <b>eandem</b> accusant adeptam. (Cic.) <i>Tutti desiderano raggiungere la vecchiaia ma, raggiuntala, l’accusano.</i></p></li>
</ul>

<p><i><b>Idem</b></i> può anche introdurre un’espressione comparativa di uguaglianza (in genere col verbo sottinteso), con le congiunzioni <i>et, ac, atque</i> o col pronome relativo <i>qui, quae, quod</i> nel caso richiesto dal verbo.</p>
	
	<ul>
		<li><p>Pysander erat <b>eodem quo</b> Alcibiades sensu. (Nep.) <i>Pisandro aveva gli stessi sentimenti di Alcibiade.</i></p></li>
		<li><p>Servus <b>eiusdem</b> naturae est cuius tu. (Sen.) <i>Lo schiavo è della stessa natura di te (lett.: della quale sei tu).</i></p></li>
		<li><p>Censores non <b>eodem</b> rogantur auspicio atque consules et praetores. (Gell.) <i>I censori non sono scelti con gli stessi auspici dei consoli e dei pretori.</i></p></li>
	</ul>

<h2>Il pronome ipse, ipsa, ipsum</h2>

<p>Il pronome determinativo ipse serve a mettere in evidenza la persona o cosa di cui si parla, contrapponendola a un’altra; in italiano significa «egli stesso» (e non altri), «proprio lui», «lui in persona», «da sé», «spontaneamente» ecc.</p>

<ul>
	<li><p>In eo loco <b>ipse</b> erat Pompeius. (Caes.) <i>In quel luogo c’era Pompeo in persona.</i></p></li>
	<li><p>In <b>ipsis</b> fluminis ripis proeliabantur. (Caes.) <i>Combattevano proprio sulle rive del fiume.</i></p></li>
</ul>

<h4>OSSERVAZIONI</h4>

<ol>
	<li><p>In italiano si usa comunemente “stesso” anche col significato di “medesimo”, in latino invece vi è netta distinzione fra idem e ipse. Es.: <i><b>Eodem</b> loco non sunt ausi manere</i>. (Nep). «Non osarono rimanere nel medesimo luogo» (in cui già si trovavano, di cui si è già parlato). <i>Eo ipse dux cecidit proelio</i>. (Nep.) «In quella battaglia cadde lo stesso comandante / proprio il comandante».</p></li>
	
	<li><p><i>Ipse</i> può essere usato in unione con un pronome personale; in questo caso:</p>
	<ul>
		<li><p>concorda col soggetto anziché col pronome quando si vuole mettere in risalto il soggetto della proposizione. Es.: <i><b>Puer</b> sibi <b>ipse</b> nocet</i>. «Il fanciullo si fa male da sé» (= non altri lo fa a lui). <i>Non egeo medicina, me ipse consōlor</i>. (Cic.) «Non ho bisogno di medicina, mi consolo da me stesso». <i><b>Veritas</b> se <b>ipsa</b> defendet</i>. (Cic.) «La verità si difenderà da sé»;</p></li>
		
		<li><p>concorda col pronome che lo precede se si vuole mettere in risalto il complemento e rafforzare il riflessivo. Es.: <i>Puer sibi <b>ipsi</b> nocet</i>. «Il fanciullo si fa male da sé» (lett.: «Il fanciullo fa del male a se stesso», non lo fa ad altri). <i>Sapiens se <b>ipso</b> contentus est</i>. (Sen.) «Il saggio è contento di se stesso».</p></li>
	</ul>
	</li>
</ol>

<section>
<a href="sintatti_pronomi_dim_det.html">&#171; Particolarità sintattiche dei pronomi: dimostrativi e determinativi</a>
<a href="index.html">Index</a>
<a href="sintatti_pronomi_relativi.html">Particolarità sintattiche dei pronomi: il relativo qui, quae, quod &#187;</a>
</section>

</div>

</body>
</html>
