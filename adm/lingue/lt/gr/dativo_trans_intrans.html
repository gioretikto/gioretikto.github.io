<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="Dativo con verbi transitivi"/>
    <title>Dativo con verbi transitivi</title>
    <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
      
<div class="content">

<h1>Dativo con verbi transitivi</h1>

<p>Numerosissimi verbi transitivi sia in italiano sia in latino, oltre al complemento oggetto, ammettono come determinazione secondaria il <b>complemento di termine</b>; a titolo esemplificativo indichiamo: <i>do, dono, tribuo, mitto, scribo, reddo, concedo, dico, respondeo, monstro, promitto, credo, debeo, impĕro, coniungo, misceo</i> («mescolare»), <i>fateor</i> («confessare»), <i>largior</i> («donare») ecc.</p>
<ul>
	<li><p><b>His</b> Caesar libertatem concessit. (Caes.) <i>A questi Cesare concesse la libertà.</i></p></li>
	<li><p>Cato naves novas <b>civitatibus</b> imperabat. (Caes.) <i>Catone ordinava alle città (di fornire) nuove navi.</i></p></li>
</ul>

<h3>OSSERVAZIONE</h3>

<p>Alcuni di questi verbi transitivi ammettono anche <b>costrutti alternativi al dativo</b>; per esempio <i><b>scribo</b></i> e <i><b>mitto</b></i> possono avere anche <i><b>ad</i> + accusativo</b>: <i>scribo</i> e <i>mitto epistulam tibi / ad te</i>; coniungo si può costruire anche con <i><b>cum</i> + ablativo</b>: <i>coniungo aliquid alicui rei / cum aliqua re</i>; <i><b>misceo</b></i> può reggere anche l’<b>ablativo semplice</b>: <i>misceo aliquid alicui rei / aliqua re</i> ecc.</p>

<h2>Verbi transitivi con doppia costruzione</h2>

<p>I verbi transitivi <i><b>dono</b></i>, «donare»; <i><b>circumdo</b></i>, «circondare»; <i><b>induo</b></i>, «vestire»; <i><b>exuo</b></i>, «spogliare»; <i><b>aspergo</b></i>, «spruzzare»; <i><b>macto</b></i>, «sacrificare»; <i><b>intercludo</b></i>, «impedire», ammettono una doppia costruzione, sia nella forma attiva sia in quella passiva:</p>

<ul>
	<li><p>il dativo della persona e l’accusativo della cosa (<i>donare aliquid alicui</i>);</p></li>
	<li><p>l’accusativo della persona e l’ablativo della cosa (<i>donare aliquem aliqua re</i>).</p></li>
</ul>

<p><b>ATTIVO</b></p>

<ul>
	<li><p>Populus <b>Alcibiadi coronas laureas</b> donavit.</p></li>
	<li><p>Populus <b>Alcibiadem coronis laureis</b> donavit.</p> </li>
</ul>
	
<p><i>Il popolo donò ad Alcibiade corone d’alloro</i>.</p>

<p><b>PASSIVO</b></p>

<ul>
	<li><p>A populo <b>Alcibiadi coronae laureae</b> donatae sunt.</p></li>
	<li><p>A populo <b>Alcibiades coronis laureis</b> donatus est. corone d’alloro.</p></li>
</ul>

<p><i>Dal popolo furono donate ad Alcibiade</i></p>

<p><b>ATTIVO</b></p>

<ul>
	<li><p>Caesar <b>castra vallo</b> circumdat.</p></li>
	<li><p>Caesar <b>castris vallum</b> circumdat.</p></li>
</ul>

<p><i>Cesare circonda l’accampamento con una trincea</i>.</p>

<p><b>PASSIVO</b></p>

<ul>
	<li><p><b>Castra</b> a Caesare vallo circumdantur.</p></li>
	<li><p>A Caesare <b>vallum castris</b> circumdătur.</p></li>
</ul>

<p><i>L’accampamento viene circondato da Cesare con una trincea.</i></p>

<p>Si osservi inoltre: <i>induo <b>alicui vestem</b></i>, «vesto uno con un abito», «metto un abito indosso a qualcuno»; <i>induo <b>vestem</b></i>, «(io) indosso un abito»; <i>induor <b>veste</b></i>, «mi si mette indosso un abito», «vengo vestito».</p>

<h2>Dativo con verbi intransitivi</h2>

<p>I <b>verbi intransitivi</b> costruiti in latino col dativo si possono suddividere in tre gruppi:</p>

<ul>
	<li><p>verbi intransitivi in entrambe le lingue;</p></li>
	<li><p>verbi intransitivi in entrambe le lingue, ma con costrutti diversi in italiano;</p></li>
	<li><p>verbi intransitivi in latino, transitivi in italiano.</p></li>
</ul>

<p>Esaminiamo singolarmente questi gruppi e i verbi più comuni appartenenti a ciascun gruppo.</p>

<h3>Verbi intransitivi in entrambe le lingue</h3>

<p>Reggono il dativo in latino e generalmente il complemento introdotto dalla preposizione “a” in italiano i seguenti verbi:</p>

<ul>
<li><p>cavĕo, provvedere</p></li>
<li><p>consŭlo, provvedere</p></li>
<li><p>desum, mancare</p></li>
<li><p>displicĕo, dispiacere</p></li>
<li><p>impĕro, comandare</p></li>
<li><p>indulgĕo, indùlgere</p></li>
<li><p>nocĕo, nuocere</p></li>
<li><p>oboedio, ubbidire</p></li>
<li><p>obsĕquor, ubbidire</p></li>
<li><p>obsisto, resistere, opporsi</p></li>
<li><p>obsto, resistere, opporsi</p></li>
<li><p>obsum, nuocere</p></li>
<li><p>obtempĕro, ubbidire</p></li>
<li><p>officio, resistere, opporsi</p></li>
<li><p>parĕo, ubbidire</p></li>
<li><p>placĕo, piacere</p></li>
<li><p>proficio, giovare</p></li>
<li><p>prosum, giovare</p></li>
<li><p>providĕo, provvedere</p></li>
<li><p>repugno, resistere, opporsi</p></li>
<li><p>resisto, resistere, opporsi</p></li>
<li><p>sufficio, bastare</p></li>
</ul>

<ul>
	<li><p><b>Cui</b> prodest? <i>A chi giova?</i></p></li>
	<li><p>Nemo <b>ei</b> in acie restĭtit. (Nep.) <i>Nessuno gli poté resistere in campo aperto.</i></p></li>
	<li><p>Timolĕon parere <b>legibus</b> satius duxit. (Nep.) <i>Timoleonte giudicò preferibile ubbidire alle leggi.</i></p></li>
	<li><p>Desunt <b>inopiae</b> multa, <b>avaritiae</b> omnia. (Sen.) <i>Al povero mancano molte cose, all’avido tutto.</i></p></li>
</ul>

<h3>Verbi intransitivi in entrambe le lingue, ma con costrutti diversi in italiano</h3>

<p>I seguenti verbi sono intransitivi in latino e reggono il dativo; in italiano i verbi corrispondenti sono ugualmente intransitivi, ma vogliono dopo di sé costrutti diversi dal complemento di termine:</p>

<ul>
	<li><p>assentio, essere d’accordo con</p></li>
	<li><p>assentior, essere d’accordo con</p></li>
	<li><p>benedīco, parlar bene di</p></li>
	<li><p>confido, confidare in</p></li>
	<li><p>diffido, diffidare di</p></li>
	<li><p>fido, fidarsi di, confidare in</p></li>
	<li><p>gratŭlor, congratularsi con</p></li>
	<li><p>irascor, adirarsi con</p></li>
	<li><p>maledīco, parlar male di</p></li>
	<li><p>succensĕo, sdegnarsi con</p></li>
</ul>

<ul>
	<li><p>Pater tuus maledixit <b>mihi</b>. (Phaedr.) <i>Tuo padre ha parlato male di me.</i></p></li>
	<li><p><b>Tibi</b> ego non suscenseo. (Cic.) <i>Non mi sdegno con te.</i></p></li>
</ul>

<h3>OSSERVAZIONE</h3>

<p>Alcuni dei verbi costruiti con il dativo appena visti presentano in latino costrutti alternativi.</p>

<ul>
	<li><p><b><i>Fido</i></b> e il suo composto confido reggono il dativo con i nomi di persona, l’ablativo con i nomi di cosa: <i>fidĕre <b>duci</b></i> (Cic.), «confidare nel comandante»; <i>fidĕre <b>fugae</b></i> o <i><b>fugā</b></i> (Verg.), «confidare nella fuga». Il composto <i><b>diffido</b></i>, invece, ammette anche il dativo della cosa.</p></li>
	
	<li><p><b><i>Gratulor</i></b> si costruisce col <b>dativo della persona</b> e l’<b>accusativo</b> o l’<b>ablativo</b> (semplice o preceduto da <i><b>de, in, pro</b></i>) della cosa. Es.: <i><b>Ei recuperatam libertatem</b> est gratulatus</i>. (Cic.) «Si congratulò con lui della riacquistata libertà». <i>Gratulor <b>tibi victoriam</b> / <b>(de) victoria</b></i>. «Mi congratulo con te per la vittoria».</p></li>
	
	<li><p><b><i>Irascor</b></i> ha la forma del participio perfetto <i>iratus</i> con valore di aggettivo, per cui <i>iratus sum</i> significa «io sono adirato», e non «io mi adirai»; perciò le forme del perfetto e dei tempi derivati di questo verbo vengono sostituite con quelle di <i>succensĕo</i>.</p></li>
</ul>

<h3>Verbi intransitivi in latino, transitivi in italiano</h3>

<p>I seguenti verbi sono intransitivi in latino e reggono il dativo, sono invece transitivi in italiano e reggono il complemento oggetto:</p>

<ul>
	<li><p>suadĕo consigliare</p></li>
	<li><p>persuadĕo persuadere</p></li>
	<li><p>invidĕo invidiare</p></li>
	<li><p>favĕo favorire</p></li>
	<li><p>ignosco perdonare</p></li>
	<li><p>subvenio aiutare, soccorrere</p></li>
	<li><p>succurro aiutare, soccorrere</p></li>
	<li><p>auxilior aiutare, soccorrere</p></li>
	<li><p>opitŭlor aiutare, soccorrere</p></li>
	<li><p>parco risparmiare, perdonare</p></li>
	<li><p>tempĕro risparmiare, perdonare</p></li>
	<li><p>blandior accarezzare, lusingare</p></li>
	<li><p>minor minacciare</p></li>
	<li><p>minĭtor minacciare</p></li>
	<li><p>medĕor medicare, curare</p></li>
	<li><p>insidior insidiare</p></li>
	<li><p>adversor avversare, osteggiare</p></li>
	<li><p>assentor adulare</p></li>
	<li><p>satisfacio soddisfare</p></li>
	<li><p>obtrecto calunniare, denigrare</p></li>
	<li><p>plaudo applaudire</p></li>
	<li><p>studeo studiare, attendere a</p></li>
	<li><p>supplĭco supplicare</p></li>
	<li><p>nubo sposare (della donna)</p></li>
</ul>


<ul>
	<li><p>Caesar facile hac oratione <b>Nerviis</b> persuadet. (Caes.) <i>Cesare con questo discorso persuade facilmente i Nervi.</i></p></li>
	<li><p>Plebs, cupida rerum novarum, <b>bello</b> favebat. (Sall.) <i>La plebe, desiderosa di rivolgimenti politici, favoriva la guerra.</i></p></li>
	<li><p>Alii <b>Sullanis</b>, alii <b>Cinnanis</b> favebant <b>partibus</b>. (Nep.) <i>Alcuni favorivano il partito di Silla, altri quello di Cinna.</i></p></li>
	<li><p>Nonnulli <b>egredienti</b> ex senatu <b>Caesari</b> gladio minitabantur. (Sall.) <i>Alcuni minacciavano con la spada Cesare mentre usciva dal senato.</i></p></li>
	
<h3>OSSERVAZIONI</h3>

<ol>
		<li><p>Alcuni verbi, anche se intransitivi, possono reggere l’accusativo della cosa quando questa è espressa con un pronome neutro: <i><b>hoc unum</b> studeo</i>, «questo solo desidero»; <i><b>hoc</b> tibi suadeo</i>, «questo ti consiglio»; <i><b>hoc</b> ignoscant dii immortales</i> (Cic.), «possano gli dèi immortali perdonare questo»; altri, come <i>suadeo</i> e <i>parco</i>, possono reggere anche l’accusativo di un sostantivo: <i><b>pacem</b> suadēre</i>, «consigliare la pace»; <i><b>pecuniam</b> parcĕre</i>, «risparmiare denaro». Non si tratta però di un complemento oggetto, bensì di un accusativo di relazione.</p></li>
		
		<li><p><b><i>Minor</i></b> e <i><b>minĭtor</b></i>, pur essendo intransitivi, possono reggere l’accusativo della cosa: minari alicui mortem, supplicium, «minacciare a uno la morte, il supplizio».</p></li>
		
		<li><p><i><b>Nubo</b></i>, «sposare», si dice della donna, mentre per l’uomo si usa l’espressione <i><b>uxorem ducere</i> + accusativo</b>. Perciò: <i>Livia <b>Augusto nupsit</b></i>. (Svet.) «Livia sposò Augusto»; invece: <i>Caesar <b>Corneliam</b> duxit uxorem</b></i>. (Svet.) «Cesare sposò Cornelia». Se si tratta di genitori che dànno in matrimonio una figlia, si dirà: <i>filiam alicui in matrimonium dare</i> o <i>collocare</i>, oppure: <i>filiam alicui nuptum</i> (supino) <i>dare</i> o <i>locare</i>.</p></li>
</ol>

<h3>Il verbo transitivo diretto e il transitivo indiretto</h3>

<p>Alcune grammatiche definiscono i verbi intransitivi “transitivi indiretti”, in base al ragionamento che verbi come “andare” e “dirigersi” indicano “movimento”, cioè sono connessi col verbo latino transire, il verbo “transitivo” per eccellenza, e che l’azione espressa da questi verbi “passa” su un complemento indiretto. Anche qui, non sembra il caso di avventurarsi in innovazioni che potrebbero disorientare in un argomento già di per sé affatto semplice; come da consolidata tradizione, preferiamo continuare a definire “transitivi” quei verbi che hanno o possono avere il complemento oggetto, come «lodare», «leggere», «scrivere», e “intransitivi” invece quei verbi che non lo possono avere, come «vivere», «partire», «tornare».</p>

<p>A completamento del discorso, aggiungiamo che i verbi transitivi rimangono tali anche nella forma passiva, anche se in questo caso ovviamente non possono avere il complemento oggetto. Aggiungiamo pure che alcuni verbi intransitivi possono essere usati in funzione transitiva con il cosiddetto “oggetto interno”, cioè un nome avente la stessa radice del verbo o di significato affine: «vivere una vita serena», «dormire un sonno tranquillo».
Alcuni verbi, infine, hanno valore ora transitivo, ora intransitivo, come ad esempio «aspirare» (aspirare la polvere, aspirare a una carica), «riflettere» (riflettere la luce, riflettere sulle conseguenze), «assistere» (assistere i malati, assistere a un concerto).</p>

<section>
<a href="dativo.html">&#171;Dativo</a>
<a href="index.html">Index</a>
<a href="dativo_verbi_passiva.html">Costruzione passiva dei verbi che reggono il dativo &#187;</a>
</section>

</div>

</body>
</html>
