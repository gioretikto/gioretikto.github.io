<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Osservazioni sull’uso della forma passiva"/>
	<title>Osservazioni sull’uso della forma passiva</title>
	<link rel="stylesheet" type="text/css" href="../../../style.css" media="screen">
</head>

<body>

<nav>
	<ul>
		<li><a class="navbar" href="../../../index.html">Domus</a></li>
		<li><a class="navbar" href="index.html">Grammatica</a></li>
	</ul>
</nav>
 
<article>

<h1>Il modo indicativo</h1>

<p>In latino come in italiano, l’indicativo è il <b>modo dell’oggettività</b>, di ciò che viene constatato, e in quanto tale è impiegato da chi parla o scrive per <b>esporre i fatti, affermare</b> o <b>negare</b> non soggettivamente, ma <b>in maniera puramente oggettiva</b>.</p>

<p>Sono espresse con l’indicativo tutte le proposizioni che contengono un’affermazione o l’esposizione di un fatto (proposizioni enunciative, sia affermative sia negative), quelle che contengono un’esclamazione, e quelle che formulano una domanda in forma diretta (interrogative dirette).</p>

<ul>
	<li><p>Vita brevis <b>est</b>. (Sen.) <i>La vita è breve.</i></p></li>
	<li><p>Fama Romam <b>perlata est</b>. (Liv.) <i>La notizia fu recata a Roma.</i></p></li>
	<li><p>Ut se accusari <b>nolunt</b>! Quam <b>cupiunt</b> laudari! (Cic.) <i>Come non vogliono essere accusati! Quanto desiderano essere lodati!</i></p></li>
	<li><p>Quomodo huc <b>venistis</b>? (Cic.) <i>Come siete giunti qui?</i></p></li>
</ul>

<p>L’uso dell’indicativo in latino si discosta dall’uso italiano nei seguenti casi:</p>

<ul>
	<li><p>quando viene impiegato nelle proposizioni corrispondenti a quelle espresse in italiano col condizionale con valore di affermazione attenuata;</p></li>
	<li><p>in dipendenza da pronomi, aggettivi, avverbi e particelle le cui corrispondenti forme italiane reggono il congiuntivo.</p></li>
</ul>

<h2>Indicativo latino in luogo del condizionale italiano</h2>

<p>In italiano si usano spesso delle espressioni del tipo: «potrei dire», «sarebbe bene», «bisognerebbe», «sarebbe opportuno» ecc. In queste espressioni il modo condizionale non è usato per enunciare una “condizione”, bensì con valore di affermazione attenuata; in questo caso viene detto <b>falso condizionale</b>, reso in latino con l’indicativo presente in luogo del condizionale presente italiano, con l’indicativo imperfetto, perfetto o piuccheperfetto (senza sostanziale differenza) in luogo del condizionale passato italiano. Il cosiddetto “falso condizionale” italiano si trova reso con l’indicativo latino nei seguenti casi:</p>

<ul>
	<li><p>con i verbi e le espressioni che indicano <b>necessità</b> o <b>convenienza</b>, come <i>possum</i>, «potrei»; <i>potĕram, potui, potuĕram</i>, «avrei potuto»; <i>debeo</i>, «dovrei»; <i>debebam, debui, debuĕram</i>, «avrei dovuto»; <i>licet</i>, «sarebbe lecito, possibile»; <i>licebat, licuit, licuĕrat</i>, «sarebbe stato lecito, possibile»; <i>necesse est</i>, «sarebbe necessario»; <i>necesse erat, fuit, fuĕrat</i>, «sarebbe stato necessario»; <i>oportet</i>, «bisognerebbe»; <i>decet, convĕnit</i>, «sarebbe conveniente»; <i>praestat</i>, «sarebbe meglio» ecc.;</p>
	
	<ul>
		<li><p>Possum multa dicere de tribunatu militari sed mihi ante oculos versatur rei publicae dignitas. (Cicerone) - Io posso (potrei) dire molte cose sulla carica di tribuno dei soldati ma ho dinanzi agli occhi la disgnità dello Stato;</p></li>
		<li><p>Bonus vates <b>potĕras</b> esse. (Plaut.) <i>Saresti potuto essere un buon indovino.</i></p></li>
		<li><p>Fortasse plus speravi quam <b>debui</b>. (Sen.) <i>Forse ho sperato di più di quanto avrei dovuto.</i></p></li>
		<li><p>Ad mortem te, Catilina, duci iam pridem <b>oportebat</b>. (Cic.) <i>Già da tempo, o Catilina, sarebbe stato opportuno che tu fossi condotto a morte.</i></p></li>
		<li><p>Non suscĭpi bellum <b>oportuit</b>. (Liv.) <i>Non si sarebbe dovuto intraprendere la guerra.</i></p></li>
	</ul>
</li>

	<li><p>con <b>la coniugazione perifrastica passiva</b> (<i>sum</i> per il condizionale presente, <i>eram, fui, fuĕram</i> per il condizionale passato);</p>
	<ul>
		<li><p>Non <b>suscipienda fuit</b> ista causa. (Cic.) <i>Non si sarebbe dovuto accettare questa causa.</i></p></li>
		<li><p>Plura dixi quam <b>dicendum fuit</b>. (Cic.) <i>Ho detto più cose di quanto si sarebbe dovuto dire.</i></p></li>
	</ul>
</li>

	<li><p>con il verbo <i><b>sum</b></i> in unione con un aggettivo, per lo più neutro, o con un genitivo di pertinenza, come <i>longum est</i>, «sarebbe troppo lungo»; <i>iustum est</i>, «sarebbe giusto»; <i>melius est</i>, «sarebbe meglio»; optabilius est, «sarebbe preferibile»; analogamente, nel passato: longum erat, fuit, fuĕrat, «sarebbe stato troppo lungo»; iustum erat, fuit, fuĕrat, «sarebbe stato giusto» ecc.; così pure: stulti est, «sarebbe da stolti»; meum, tuum, eius est, «sarebbe mio, tuo, suo dovere» ecc.;</p>

	<ul>
		<li><p>Longum est omnia enumerare proelia Hannibalis (Nepote) - è lungo elencare tutte le battaglie di Annibale (sarebbe cosa lunga ...);</p></li>
		<li><p><b>Longum est</b> ea dicere, sed hoc breve dicam. (Cic.) <i>Sarebbe troppo lungo parlare di quei fatti, ma parlerò in breve di questo.</i></p></li>
		<li><p><b>Erat dementis</b> pacem cogitare. (Cic.) <i>Sarebbe stato da pazzi pensare alla pace.</i></p></li>
	</ul>
</li>

	<li><p>con i <b>verbi di volontà</b> <i>volo, nolo, malo</i>;</p>
		<ul>
			<li><p>Memini etiam quae <b>nolo</b>, oblivisci non possum, quae <b>volo</b>. (Cic.) <i>Ricordo anche quello che non vorrei, non posso dimenticare quello che vorrei</i>.</p></li>
		</ul>
</li>
	<li><p>con i tempi passati dei verbi che significano <b>«credere», «aspettarsi»</b> (<i>puto, arbitror, existĭmo</i>), in espressioni per lo più di senso negativo: <i>non</i> o <i>numquam putavi / putavĕram</i>, «non avrei creduto, non avrei mai creduto»;</p>
	
	<ul>
		<li><p>Non <b>putavi</b> futurum (esse). (Sen.) <i>Non avrei creduto che sarebbe successo.</i></p></li>
	</ul>
</li>

	<li><p>con <i><b>paene</b></i> o <i><b>prope</b></i> («quasi», «per poco non») e l’indicativo perfetto: <i>paene dixi</i>, «quasi dicevo», «per poco non  avrei detto».</p>
	
	<ul>
		<li><p>Pons Sublicius iter <b>paene</b> hostibus <b>dedit</b>, ni unus vir fuisset, Horatius Cocles. (Liv.) <i>Il ponte Sublicio per poco non avrebbe dato il passaggio ai nemici, se non ci fosse stato un uomo, Orazio Coclite.</i></p></li>
	</ul>
</li>
</ul>

<h4>OSSERVAZIONI</h4>

<ol>
	<li><p>Non è sempre facile distinguere la differenza dei tre tempi del passato; in generale, si può dire che i Latini esprimevano con l’imperfetto un’azione durativa, perdurante nel passato, col perfetto un’azione puntuale (in sé e per sé) e col piuccheperfetto un’azione anteriore a un’altra passata.</p></li>
	
	<li><p>I verbi di volontà sono costruiti più frequentemente col congiuntivo potenziale e irreale (v. parr. 38.5.2 e 38.5.4).</p></li>
</ol>

<h2>Indicativo latino in luogo del congiuntivo italiano</h2>

<p>Anche se in questa sede esaminiamo specificamente l’uso dell’indicativo in proposizioni indipendenti, ricordiamo due applicazioni dell’indicativo latino in luogo del congiuntivo italiano in proposizioni subordinate.</p>

<p>Si usa dunque l’indicativo latino in luogo del congiuntivo italiano, con esatta corrispondenza dei tempi, nei seguenti casi:</p>

<ul>
	<li><p>con <b>pronomi, aggettivi</b> e <b>avverbi raddoppiati</b> o che terminano in -<i><b>cumque</b></i>, come <i>quisquis, quicumque</i>, «chiunque»; <i>quotquot, quotcumque</i>, «quanti»; <i>ubicumque, quocumque</i>, «dovunque» (stato in luogo e moto a luogo); <i>utut</i>, «comunque»; <i>quamquam</i>, «sebbene»; <i>quotiescumque</i>, «ogni volta che» ecc.;</p>
	
	<li><p>Quisquis <b>es</b>, noster eris. (Liv.) <i>Chiunque tu sia, sarai nostro.</i></p></li>
	<li><p>Quocumque ire <b>placet</b>, ferro iter aperiendum est. (Sall.) <i>Dovunque piaccia andare, ci si deve aprire la strada con le armi.</i></p></li>
</li>

<li><p>nelle supposizioni introdotte dalle particelle correlative disgiuntive: <i>sive... sive; seu... seu</i> («sia che... sia che»); <i>sive quod... sive quod</i> («sia perché... sia perché»).</p></li>

<ul>
	<li><p>Sic me formabat puerum dictis, <b>sive iubebat, sive vetabat</b>. (Hor.) <i>Con tali precetti egli educava me fanciullo, sia che comandasse, sia che vietasse.</i></p></li>
</ul>
</li>

</ul>

<h4>OSSERVAZIONE</h4>

<p>Nelle supposizioni introdotte dalle particelle disgiuntive si può trovare a volte anche il congiuntivo. Es.: <i>Nunc Fauno decet immolare, <b>seu poscat</b> agnā <b>sive malit</b> haedo</i>. (Hor.) «Ora conviene sacrificare a Fauno, sia che esiga con un’agnella, sia che preferisca con un capretto».</p>

<section aria-label="End">
<a href="azione_riflessiva.html">&#171; Azione riflessiva; Verbi fraseologici</a>
<a href="index.html">Index</a>
<a href="congiuntivo_sintassi.html">Il Congiuntivo&#187;</a>
</section>

</article>

</body>
</html>
