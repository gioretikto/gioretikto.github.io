<!DOCTYPE html>
<html lang="it">
<head>
 <meta charset="utf-8">
 <meta name="viewport" content="width=device-width, initial-scale=1.0"> 
 <meta name="description" content="Complementi in accusativo"/>
 <title>Complementi in accusativo</title>
 <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
  
<div class="content">

<h1>Complementi in accusativo</h1>

<p>Oltre al complemento oggetto, l’accusativo esprime i complementi di estensione, di distanza e di età. (Per i complementi di moto a luogo, di moto per luogo e di tempo continuato, v. parr. 34.7; 34.9; 34.10; 34.3; 34.4) 30.7.1.</p>

<h2>Complemento di estensione</h2>

<p>Il complemento di estensione serve a esprimere le dimensioni nello spazio, e cioè in <i>lunghezza, larghezza, grossezza, altezza, profondità</i>.
L’espressione numerica che indica l’estensione viene resa in latino con <b>l’accusativo</b>:</p>

<ul>
	<li><p>quando è retta da aggettivi come <i>longus</i> («lungo»), <i>latus</i> («largo»), <i>altus</i> («alto», «profondo»);</p></li>
	<li><p>nelle espressioni costruite con verbi di estensione come <i>patēre, extendi</i> («estendersi»), <i>diffundi</i> («diffondersi») talvolta uniti a <i>in longitudinem, in latitudinem, in altitudinem</i> ecc.</p></li>
</ul>

<ul>
	<li><p>Caesar duas fossas <b>quindĕcim pedes</b> latas perduxit. (Caes.) <i>Cesare tracciò due fosse larghe quindici piedi.</i></p></li>
	<li><p>Planities circiter <b>milia</b> passuum <b>tria</b> in longitudinem patebat. (Caes.) <i>La pianura si estendeva circa tre miglia in lunghezza.</i></p></li>
</ul>

<p>Quando invece il numero che indica la misura è retto dal semplice sostantivo, si trova espresso col <b>genitivo</b>.</p>

<ul>
	<li><p>Caesar aggĕrem ac vallum <b>duodĕcim pedum</b> exstruxit. (Caes.) <i>Cesare costruì un terrapieno e una trincea di dodici piedi.</i></p></li>
</ul>

<h3>NOTA</h3>

<p>Le misure: «un miglio», «due miglia», «tre miglia» ecc. sono rese in latino con l’aggiunta del termine passus, e cioè: <i>mille passus</i>, duo milia passuum, tria milia passuum ecc. Il passus romano corrisponde a 1,479 m, il miglio a 1479 m.</p>

<h2>Complemento di distanza</h2>

<p>Il complemento di distanza indica quanto distano tra loro due esseri animati, due luoghi o due cose; in latino è solitamente introdotto dai verbi absum, «essere lontano» e <i>disto</i>, «distare», e viene reso come segue:</p>

<ul>
	<li><p>il <b>numerale</b> che indica la distanza viene espresso indifferentemente con l’<b>accusativo</b> o l’<b>ablativo</b>, oppure anche con gli ablativi spatio, intervallo seguiti dal genitivo;</p></li>
	
	<li><p>il <b>luogo</b> dal quale si calcola la distanza viene sempre espresso con <i><b>a</b></i> o <i><b>ab + ablativo</b></i> (compl. di separazione), anche se si tratta di nomi propri di città.</p></li>
	
</ul>
	
	<ul>
		<li><p>Hadrumetum abest ab Zama circiter <b>milia</b> passuum <b>trecenta</b>. (Nep.) <i>Adrumeto dista da Zama circa trecento miglia.</i></p></li>
		<li><p>Insula abest a mari <b>ducentis stadiis</b>. (Plin.) <i>L’isola dista dal mare duecento stadi.</i></p></li>
		<li><p>Hoc oppidum a Corfinio <b>septem milium intervallo</b> abest. (Caes.) <i>Questa città dista da Corfinio sette miglia.</i></p></li>
	</ul>
	
<h3>OSSERVAZIONI</h3>

<ol>
	<li><p>Si ha l’accusativo anche in espressioni del tipo: <i>magnum spatium, magnum intervallum abesse</i>. Es.: <i>Reliquae legiones <b>magnum spatium</b> abĕrant</i>. (Caes.) «Le altre legioni distavano gran tratto / erano a grande distanza».</p></li>
	
	<li><p>Quando la distanza viene indicata mediante il tempo impiegato a percorrerla (frequente nel linguaggio militare), si esprime con l’accusativo <i><b>iter</b></i> (o <i><b>viam</b></i>) + <b>genitivo</b>. Es.: <i>Zama <b>quinque dierum iter</b> a Carthagine abest</i>. (Liv.) «Zama dista da Cartagine cinque giorni di cammino / il cammino di cinque giorni».</p></li>
	
	<li><p>Se non è indicato il luogo da cui si calcola la distanza, il numero che indica la misura viene espresso con <i><b>a</b></i> o <i><b>ab</b></i> + <b>ablativo</b>; questo però non si verifica mai con <i>absum</i> o <i>disto</i>. Es.: <i>Castra posuit <b>a milibus</b> passuum quindĕcim</i>. (Caes.) «Pose l’accampamento a quindici miglia di distanza».</p></li>
	
	<li><p>La distanza da Roma veniva spesso espressa con riferimento alle pietre miliari (<i>lapis</i> o <i>miliarium</i>) che sulle strade pubbliche indicavano le miglia di distanza dalla città: <i>ad tertium lapidem / miliarium (ab Urbe</i>) ecc., «a tre miglia (da Roma)» ecc.</p></li>
</ol>

<h2>Complemento di età</h2>

<p>Il complemento di età indica l’età di un essere animato o inanimato; in latino può essere reso in vari modi:</p>

<ul>
	<li><p>con il participio <i><b>natus</b></i>, concordato col termine a cui si riferisce, accompagnato dall’accusativo del numerale cardinale;</p></li>
	
	<li><p>con il participio <i><b>agens</b></i>, pure concordato col termine a cui si riferisce, accompagnato dall’accusativo dell’ordinale, aumentato di un’unità;</p></li>
	
	<li><p>con un sostantivo appropriato all’età, come <i>puer, adulescens, iuvenis, vir, senex, puella</i> ecc., accompagnato dal genitivo del numerale cardinale.</p></li>
</ul>
	
<ul>
	<li><p>Caesar, <b>quindĕcim annos natus</b>, patrem amisit. </p></li>
	<li><p>Caesar, <b>annum agens sextum decimum</b>, patrem amisit. (Svet.)</p></li>
	<li><p>Caesar, <b>adulescens quindecim annorum</b>, patrem amisit.</p></li>
</ul>

<p><i>Cesare a quindici anni perse il padre.</i></p>

<h3>OSSERVAZIONE</h3>

<p>Le espressioni «il maggiore», «il minore» per nascita, per età si rendono con maior, minor natu quando si tratta di due persone, con <i><b>maximus, minimus</b> natu</i> quando si tratta di più di due persone. Es.: <i>E duobus filiis Xenophontis <b>maior natu</b> apud Mantinēam in proelio cecĭdit</i>. (Val. Max.) «Dei due figli di Senofonte il maggiore cadde in battaglia a Mantinea». <i>Ita <b>maximus natu</b> in concilio respondit</i>. (Cic.) «Così rispose in assemblea il più anziano (di tutti)».</p>

<section>
<a href="accusativo_forme_particolari.html">&#171;Forme particolari nell’uso dell’accusativo;</a>
<a href="index.html">Index</a>
<a href="genitivo.html">Genitivo &#187;</a>
</section>

</div>

</body>
</html>
