<!DOCTYPE html>
<html lang="it">
<head>
	<meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="Il supino"/>
    <title>Il supino</title>
	<link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
      
<div class="content">

<h1>Il supino</h1>

<p>Il supino è un <b>nome verbale</b> declinato come un <b>sostantivo</b> della <b>quarta declinazione</b>, di cui sono rimasti in uso, ormai cristallizzati, due casi soltanto: l’<b>accusativo</b> in -<i><b>um</b> (laudatum)</i> e l’<b>ablativo</b> in -<i><b>ū</b> (laudatu</i>). Entrambe le forme hanno un uso piuttosto limitato e si possono sostituire con altre costruzioni.</p>

<h2>Il supino in -um</h2>

<p>Il supino in -<i><b>um</b></i>, tradizionalmente detto supino attivo, è un antico accusativo indicante moto a luogo o direzione verso un luogo; si usa per lo più in dipendenza da verbi di movimento (come <i>eo, abeo, venio, mitto</i>) per indicare il termine o il fine del movimento stesso; esprime generalmente <b>valore finale</b>.</p>

<ul>
	<li><p><b>Cubĭtum</b> discessĭmus. (Cic.) <i>Ci ritirammo a dormire.</i></p></li>
	<li><p>Legati venerunt <b>questum</b> iniurias. (Liv.) <i>Gli ambasciatori vennero a lamentarsi delle ingiurie.</i></p></li>
</ul>

<h4>OSSERVAZIONI</h4>

<ol>
	<li><p>Il supino in -<i><b>um</b></i> nel latino classico è di uso abbastanza raro, limitato per lo più a frasi formulari come <i>dormītum, cubĭtum ire</i>, «andare a letto (dormire)»; <i>sessum ire</i>, «andare a sedersi» (da sido); <i>sessum recipĕre</i>, «far sedere uno», «far posto a uno perché segga»; mittere consultum, «mandare a consultare (l’oracolo)»; <i>venire res repetitum</i>, «venire a chiedere soddisfazione»; <i>frumentatum, pabulatum ire</i>, «andare a far frumento, foraggio»; <i>habitatum ire</i>, «andare ad abitare»; <i>filiam alicui nuptum dare (locare)</i>, «dare la figlia in sposa a uno»; può essere sostituito da altri costrutti di valore finale, soprattutto ad e l’accusativo del gerundio o gerundivo.</p></li>
	
	<li><p>Il supino in -<i>um</i> unito a <i>iri</i> (infinito passivo impersonale di <i>eo</i>) forma una perifrasi usata per esprimere l’idea dell’infinito futuro passivo. L’espressione: <i>Spero <b>urbem captum</b> iri</i>, «Spero che la città verrà presa», grammaticalmente vale: «Spero andarsi a prendere la città»; nell’espressione, <i>urbem</i> è il complemento oggetto retto dal supino <i>captum</i>. Analogamente: <i><b>Has litteras</b> tibi <b>redditum</b> iri putabam</i> (Cic.), «Pensavo che ti sarebbe stata consegnata questa lettera», letteralmente significa: «Pensavo che si sarebbe andato a consegnarti questa lettera».</p></li>
</ol>

<h2>Il supino in -ū</h2>

<p>Il supino in -<i><b>ū</b></i>, tradizionalmente detto supino passivo, viene usato come ablativo di limitazione dopo aggettivi indicanti qualità, come <i>acerbus, arduus, asper, dulcis, dignus, indignus, facilis, difficilis, gravis, horribilis, incredibilis, iucundus, mirabilis, optimus, turpis</i> ecc.,
e <b>in dipendenza dalle locuzioni <i>fas est, nefas est, opus est</i></b>. Hanno il supino in -<i>ū</i> soltanto pochi verbi transitivi; le forme più comuni sono: dictu, factu, inventu, memoratu, visu.<br>

In italiano generalmente si rende con l’infinito passivo (ma nell’uso moderno anche attivo), preceduto dalle preposizioni “di”, “a” o “da”.</p>

<ul>
	<li><p>O rem non modo <b>visu</b> foedam, sed etiam <b>auditu</b>! (Cic.) <i>Che cosa vergognosa non solo a vedersi, ma anche a udirsi!</i></p></li>
	<li><p>Ita <b>dictu</b> opus est. (Ter.) <i>Bisogna dire così.</i></p></li>
</ul>

<h4>OSSERVAZIONI</h4>

<ol>
	<li><p>Nel latino arcaico sono attestate anche forme di supino in -<i>ui</i> (es.: <i>memoratui</i>, Plaut.) in caso dativo, poi assorbito dall’ablativo in -<i>u</i>.</p></li>
	
	<li><p>Il supino in -<i>u</i>, frequente nell’epoca arcaica, in epoca classica è poco usato; in alternativa, si trovano l’infinito o <i>ad</i> e l’accusativo del gerundio; perciò, accanto a: <i>non facile est inventu</i> (Cic.), troviamo: <i>non facile est invenire</i> (Cic.); accanto a: <i>facile <b>intellectu</b> fuit</i> (Nep.), «fu facile da capire», troviamo: faciliora ad intellegendum (Quint.), «più facili a capire, da capire». Analogamente, una frase del tipo: «Queste cose sono facilissime da giudicare», non essendo in uso il supino iudicatu, si rende: <i>Haud difficile est iudicare haec, oppure: Haec <b>ad iudicandum</b> sunt facillima</i>. (Cic.)</p></li>
	
	<li><p>Il supino in -<i>u</i> non è mai seguito dal complemento oggetto; perciò un’espressione del tipo: «Era facile vincere chi non si opponeva», si trova resa: <i>Erat facile <b>vincere</b> (e non victu) non repugnantes</i>. (Cic.)</p></li>
</ol>	

<section>
<a href="gerundio.html">&#171;Gerundio</a>
<a href="index.html">Index</a>
<a href="senza.html">«Senza» seguito da un verbo &#187;</a>
</section>

</div>
</body>
</html>
