<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Proposizioni concessive"/>
	<title>Proposizioni concessive</title>
	<link rel="stylesheet" type="text/css" href="../../../style.css" media="screen">
</head>

<body>

<nav>
	<ul>
		<li><a class="navbar" href="../../../index.html">Domus</a></li>
		<li><a class="navbar" href="index.html">Grammatica</a></li>
	</ul>  
</nav>
 
<article>

<h1>Proposizioni concessive</h1>

<p>Le proposizioni concessive esprimono una <b>circostanza “nonostante” la quale si compie quanto affermato nella proposizione reggente</b>. In italiano si rendono in forma esplicita con le congiunzioni «sebbene», «benché», «quantunque», «per quanto», «ancorché» e il congiuntivo, «anche se» e l’indicativo; oppure in forma implicita con «pure» e il gerundio o il participio.</p>

<p>In latino sono introdotte da varie congiunzioni seguite dall’<b>indicativo</b> o dal <b>congiuntivo</b> (secondo le norme della <i>consecutio temporum</i>); la negazione è <i><b>non</b></i>. Nella reggente, che di solito segue la concessiva, ci possono essere le locuzioni correlative <i>tamen, verum tamen (verumtămen), nihilo minus (nihilomĭnus)</i>.<br>
Alcune grammatiche distinguono le concessive in reali e ipotetiche, secondo che la circostanza enunciata sia reale o supposta; la distinzione tuttavia non è sempre chiara, e risulta non influente dal punto di vista della resa grammaticale; perciò esaminiamo le varie congiunzioni che introducono le concessive, con l’indicazione del modo verbale richiesto. Le concessive sono introdotte in latino principalmente da:</p>

<ul>
	<li><p><i><b>quamquam, etsi, tametsi</b></i> e l’<i><b>indicativo</b></i>;</p>
	
	<ul>
		<li><p><b>Quamquam abest</b> a culpa, suspicione tamen non caret. (Cic.) <i>Sebbene sia libero da colpa, tuttavia non è fuori da ogni sospetto.</i></p></li>
		<li><p>Hamilcar, <b>etsi flagrabat</b> bellandi cupiditate, tamen paci serviendum putavit. (Nep.) <i>Amilcare, sebbene ardesse dal desiderio di combattere, tuttavia ritenne si dovesse servire la pace.</i></p></li>
		<li><p><b>Tametsi probabam</b> eius eloquentiam, tamen non pertimescebam. (Cic.) <i>Sebbene approvassi la sua eloquenza, tuttavia non ne avevo timore.</i></p></li>
	</ul>
</li>

<li><p><i><b>quamvis</b></i> (da <i>quam vis</i>, «quanto tu voglia») e il <b>congiuntivo</b>;</p>

<ul>
	<li><p><b>Quamvis sis</b> molestus, dolor, numquam te esse confitebor malum. (Cic.) <i>Sebbene tu sia molesto, o dolore, non ammetterò mai che sei un male.</i></p></li>
	
	<li><p><b>Quamvis</b> res mihi non <b>placeat</b>, tamen contra hominum auctoritatem pugnare non potĕro. (Cic.) <i>Sebbene la cosa non mi piaccia, tuttavia non potrò combattere contro l’autorità degli uomini.</i></p></li>
</ul>

</li>

	<li><p><i><b>licet</b></i> e il <b>congiuntivo presente</b> o <b>perfetto</b> (per la natura di <i>licet</i> che propriamente è il presente del verbo <i>licēre</i>);</p>
	
	<ul>
		<li><p>Ipse <b>licet</b> sperare <b>vetes</b>, sperabimus aeque. (Ov.) <i>Sebbene tu stesso ci vieti di sperare, spereremo ugualmente.</i></p></li>
		<li><p><b>Fremant</b> omnes <b>licet</b>, dicam quod sentio. (Cic.) <i>Benché tutti protestino, dirò quello che penso.</i></p></li>
		<li><p><b>Licet</b> ipsa vitium <b>sit</b> ambitio, frequenter tamen causa virtutum est. (Quint.) <i>Sebbene l’ambizione sia in se stessa un vizio, tuttavia frequentemente è fonte di virtù.</i></p></li>
	</ul>
</li>

<li><p><i><b>ut</b></i> (negazione <i>ut non</i>) e il <b>congiuntivo</b>;</p>

<ul>
	<li><p><b>Ut desint</b> vires, tamen est laudanda voluntas. (Ov.) <i>Sebbene manchino le forze, tuttavia è da lodarsi la volontà.</i></p></li>
	
	<li><p><b>Ut</b> non <b>efficias</b> quod vis, tamen mors ut malum non sit efficies. (Cic.) <i>Ancorché tu non ottenga quello che desideri, otterrai tuttavia che la morte non sia un male.</i></p></li>

<li><p><i><b>etiamsi</b></i> (<i>etiam si</i>), tametsi e l’indicativo o il congiuntivo;</p>

<ul>
	<li><p>Ista veritas, <b>etiamsi</b> iucunda non <b>est</b>, mihi tamen grata est. (Cic.) <i>Codesta verità, sebbene non sia piacevole, a me tuttavia è gradita.</i></p></li>
	
	<li><p>Omnia brevia tolerabilia esse debent, <b>etiamsi</b> magna <b>sunt</b>. (Cic.) <i>Tutti i mali di breve durata devono essere tollerabili, anche se sono grandi.</i></p></li>
	
	<li><p>Nostri, <b>tametsi</b> ab duce et a fortuna <b>deserebantur</b>, tamen omnem spem salutis in virtute ponebant. (Caes.) <i>I nostri, quantunque fossero abbandonati dal comandante e dalla fortuna, tuttavia ponevano ogni speranza di salvezza nel valore.</i></p></li>
</ul>
</li>

<li><p><i><b>cum, si</b></i> e il <b>congiuntivo</b>.</p>

<ul>
	<li><p>Socrates, <b>cum</b> facile <b>posset</b> edūci e custodia, noluit. (Cic.) <i>Socrate, benché potesse esser fatto uscire dal carcere senza difficoltà, non volle.</i></p></li>
	
	<li><p>Non possum istum accusare, <b>si cupiam</b>. (Cic.) <i>Non posso accusare costui, quand’anche lo desiderassi.</i></p></li>
</ul>

<h4>OSSERVAZIONI</h4>

<ol>
	<li><p>Le indicazioni enunciate si riferiscono all’uso nella maggioranza dei casi; si incontrano però numerose eccezioni, come per esempio <i>quamquam</i> col congiuntivo o <i>quamvis</i> e l’indicativo.</p></li>	
	<li><p><i>Quamquam</i> e, meno spesso, <i>etsi</i> e <i>tametsi</i> vengono usate anche come particelle con valore correttivo, cioè per introdurre una proposizione indipendente con cui si vuole modificare o interrompere un discorso precedente; in questo caso significano «eppure», «se non che», «per quanto», «a dire il vero», «peraltro» e locuzioni simili. Es.: <i>Tu quid ais? <b>Quamquam</b>, quid quaero</i>? (Cic.) «Tu cosa dici? Ma a dire il vero, perché lo chiedo?».</p></li>	
	<li><p><i>Quamvis</i>, «quanto si voglia», indica il massimo grado; si usa di regola con gli aggettivi e gli avverbi, ma non si accompagna mai a un superlativo: «per quanto fortunatissimi», <i>quamvis fortunati</i>; «sebbene in pochissimi», <i>quamvis pauci</i>; «sebbene molto adagio», <i>quamvis lente</i>. Es.: <i>Cupiebam <b>quamvis iniquā</b> condicione pacem</i>. (Cic.) «Desideravo la pace anche alle peggiori condizioni (anche a condizioni svantaggiosissime)».</p></li>	
	<li><p>Le proposizioni concessive possono essere introdotte anche da un <b>pronome relativo</b> e il <b>congiuntivo</b> (relative improprie di natura concessiva); possono essere rese, inoltre, col <b>participio congiunto</b>, con l’<b>ablativo assoluto</b>, o anche con un <b>semplice aggettivo</b>. Es.: <i>Egòmet, <b>qui</b> sero ac leviter Graecas litteras <b>attigissem</b>, tamen, cum venissem Athenas, complures tum ibi dies sum commoratus</i>. (Cic.) «Io, pur essendomi occupato tardi e poco delle lettere greche, tuttavia, arrivato ad Atene, mi fermai lì parecchi giorni». <i>Marius consul <b>absens</b> factus est</i>. (Sall.) «Mario fu eletto console benché fosse assente». <i>Eum iam regem, vivo <b>patre</b>, appellant</i>. (Liv.) «Lo chiamano già re, benché il padre sia ancora in vita». <i>Horatius Cocles, <b>solus</b>, hostium agmina sustinuit</i> «Orazio Coclite, pur da solo, tenne testa alle schiere dei nemici».</p></li>
</ul>

<section aria-label="End">
<a href="proposizioni_consecutive.html">&#171; Proposizioni consecutive</a>
<a href="index.html">Index</a>
<a href="proposizioni_avversative.html">Proposizioni avversative &#187;</a>
</section>

</article>

</body>
</html>
