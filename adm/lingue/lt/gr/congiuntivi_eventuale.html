<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0"> 
  <meta name="description" content="Congiuntivi di tipo eventuale"/>
  <title>Congiuntivi di tipo eventuale</title>
  <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
 
<div class="content">

<h1>Congiuntivi di tipo eventuale</h1>

<h2>Congiuntivo dubitativo</h2>

Il congiuntivo dubitativo si usa in proposizioni interrogative dirette per esprimere un dubbio o un’incertezza. La sua negazione è <i><b>non</b></i>. In italiano viene reso generalmente col condizionale dei verbi «dovere» e «potere» con valore fraseologico e l’infinito, ma anche con l’indicativo futuro se riferito al presente-futuro, imperfetto se riferito al passato, o col semplice infinito.</p>

<p>Per quanto riguarda i <b>tempi</b>, si usano:</p>

<ul>
	<li><p>il congiuntivo <b>presente</b>, se il dubbio è riferito al presente o al futuro;</p></li>
	<li><p>il congiuntivo <b>imperfetto</b>, se il dubbio si riferisce al passato.</p></li>

	<li><p>Quid <b>agam</b>, iudices? (Cic.) <i>Cosa dovrei / potrei fare, o giudici? (Che farò?, Che fare?)</i></p></li>
	<li><p>Quid <b>agĕrem</b>, iudices? (Cic.) <i>Cosa avrei dovuto / potuto fare, o giudici? (Che dovevo fare? Che fare?)</i></p></li>
	<li><p>Nos <b>non</b> poetarum voce <b>moveamur</b>? (Cic.) <i>Noi non dovremmo lasciarci commuovere dalla voce dei poeti?</i></p></li>
	<li><p>Cur fortunam <b>periclitaretur</b>? (Caes.) <i>Perché avrebbe dovuto tentare la fortuna?</i></p></li>
</ul>

<h4>OSSERVAZIONE</h4>

<p>Le proposizioni dubitative non vanno confuse con le interrogative vere e proprie; infatti le interrogative chiedono un’informazione, e sono formulate per ottenere una risposta; le dubitative invece esprimono dubbio, incertezza, e non esigono una risposta.</p>

<h2>Congiuntivo potenziale</h2>

<P>Il congiuntivo potenziale esprime la possibilità eventuale che si verifichi o si sia verificato un fatto; il suo soggetto è indeterminato (2 a persona singolare, pronomi indefiniti, negativi o interrogativi ecc.); la negazione è QRQ. In italiano è reso col condizionale o il futuro indicativo, il più delle volte con i verbi «potere» e «osare» con valore fraseologico, in espressioni del tipo: «qualcuno direbbe, potrebbe / oserebbe dire», «nessuno direbbe, potrebbe / oserebbe dire», «chi avrebbe detto?» ecc. Per quanto riguarda i tempi, si usano:</p>
<ul>

<li><p>il congiuntivo <b>presente</b> o <b>perfetto</b> (senza differenza), se la possibilità è riferita al presente o al futuro;</p></li>
<li><p>il congiuntivo <b>imperfetto</b> (mai il piuccheperfetto), se la possibilità è riferita al passato.</p></li>

<ul>
	<li><p>Quis <b>dubitet</b> quin in virtute divitiae sint? (Cic.) <i>Chi potrebbe dubitare che nella virtù c’è la ricchezza?</i></p></li>
	<li><p>Homerum nemo in magnis rebus sublimitate <b>superavĕrit</b>. (Quint.) <i>Nessuno potrebbe superare Omero per elevatezza di stile nel descrivere grandi imprese.</i></p></li>
</ul>

<p>È frequente l’uso del congiuntivo presente e imperfetto con il “tu generico”, cioè alla 2<sup>a</sup> persona singolare, da rendersi preferibilmente in italiano col “si” impersonale: reperias, invenias, «potresti trovare», «si potrebbe trovare»; credas, putes, «potresti credere», «si potrebbe credere»; crederes, putares, «avresti potuto credere», «si sarebbe potuto credere»; diceres, «avresti detto», «si sarebbe potuto dire» ecc. Es.: <i>Tum vero cernĕres quanta audacia fuisset in exercitu Catilinae.</i> (Sall.) «Allora certo avresti potuto vedere (si sarebbe potuto vedere) quanta audacia c’era stata nell’esercito di Catilina».</p>

<p>Talvolta la 1<sup>a</sup> persona singolare del congiuntivo perfetto o presente è usata per esprimere una timida affermazione; in questo caso è detto anche <b>congiuntivo di modestia</b>: <i>dixĕrim</i>, «oserei dire»; <i>adfirmavĕrim</i>, «oserei affermare»; <i>haud negavĕrim</i>, «non oserei negare»; <i>ausim</i>, «oserei»; <i>credidĕrim</i>, «sarei propenso a credere» ecc.</p>

<ul>
	<li><p>Hoc non dubitans <b>dixĕrim</b>. (Cic.) <i>Oserei dire ciò senza esitare.</i></p></li>
</ul>

<h2>Congiuntivo suppositivo</h2>

<p>Il congiuntivo suppositivo esprime una <b>supposizione</b>, un’<b>ipotesi</b> (per cui è detto anche “ipotetico”). È un congiuntivo di uso poco frequente, che corrisponde a una proposizione condizionale, cioè alla protasi di un periodo ipotetico della possibilità o della irrealtà (v. par. 45.5). La frase di solito è completata con un’altra proposizione indipendente. La sua negazione è <i><b>non</b></i>. In italiano è introdotto da espressioni del tipo: «supponiamo che», «supposto che» e simili.</p>

<p>Per quanto riguarda i <b>tempi</b>, si usano:</p>

<ul>
	<li><p>il congiuntivo <b>presente</b> e <b>perfetto</b>, se la supposizione è ritenuta <b>realizzabile</b>, rispettivamente nel presente e nel passato;</p></li>
	<li><p>il congiuntivo <b>imperfetto</b> e <b>piuccheperfetto</b>, se la supposizione è ritenuta <b>irrealizzabile</b>, rispettivamente nel presente e nel passato.</p></li>

<ul>
	<li><p><b>Roges</b> me qualem deorum naturam esse dicam: nihil fortasse respondeam. (Cic.) <i>Supponiamo che tu mi chieda (lo ritengo possibile) quale io dica che sia la natura degli dèi: forse non risponderei niente.</i> (Corrisponde a: <i>Se tu mi domandassi...</i>)</p></li> 
	
	<li><p><b>Oppressĕrit</b> mors egentem: quid facturus es? (Sen.) <i>Supponiamo che la morte abbia abbattuto un povero (cosa possibile): cosa intendi fare?</i> (Corrisponde a: <i>Se la morte avesse abbattuto...</i>)</p></li>
	
	<li><p><b>Dares</b> hanc vim M. Crasso: in foro, mihi crede, saltaret. (Cic.) <i>Supponiamo che tu conceda questa facoltà a Marco Crasso (non lo ritengo possibile): credimi, ballerebbe nel foro. (Corrisponde a: Se tu concedessi...</i>)</p></li>
	
	<li><p><b>Dedisses</b> huic animo par corpus: fecisset quod optabat. (Plin. Iun.) <i>Supponiamo che tu avessi dato a costui un corpo conforme al suo animo (cosa ritenuta impossibile): avrebbe fatto quello che desiderava.</i> (Corrisponde a: <i>Se tu avessi dato...</i>)</p></li>
</ul>

<h2>Congiuntivo irreale</h2>

<p>Il congiuntivo irreale indica che <b>una cosa potrebbe o sarebbe potuta avvenire</b> in dipendenza da circostanze che però non si realizzano (nel presente), o non si sono realizzate (nel passato).</p>

<p>In pratica, corrisponde all’apòdosi di un periodo ipotetico di terzo tipo, cioè della irrealtà (v. par. 45.5). La sua negazione è <i><b>non</b></i>. In italiano si rende con il condizionale presente o passato.</p>


<p>Per quanto riguarda i <b>tempi</b>, si usano:</p>

<ul>
	<li><p>il congiuntivo <b>imperfetto</b>, per l’irrealtà riferita al presente;</p></li>
	<li><p>il congiuntivo <b>piuccheperfetto</b>, per l’irrealtà riferita al passato.</p></li>
</ul>

<ul>
	<li><p>Tu vellem ego adesses: nec mihi consilium nec consolatio <b>deesset</b>. (Cic.) <i>Vorrei che tu fossi qui: non mi mancherebbero né il consiglio, né il conforto.</i> (Corrisponde a: <i>Se tu fossi qui, non mi mancherebbero...</i>)</p></li>
	<li><p>Uno proelio victus, Alexander bello <b>victus esset</b>. (Liv.) <i>Vinto in una sola battaglia, Alessandro avrebbe perso la guerra.</i> (Corrisponde a: <i>Se fosse stato vinto... avrebbe perso...</i>)</p></li>
</ul>
<section>
<a href="indicativo_sintassi.html">&#171; Modo indicativo</a>
<a href="index.html">Index</a>
<a href="imperativo.html">Il modo imperativo&#187;</a>
</section>

</div>

</body>
</html>
