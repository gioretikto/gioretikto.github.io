<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="Pronomi e aggettivi interrogativi"/>
    <title>Pronomi e aggettivi interrogativi</title>
    <link rel="stylesheet" type="text/css" href="../../../style.css" media="screen">
</head>

<body>

<nav>
  <ul>
    <li><a class="navbar" href="../../../index.html">Domus</a></li>
    <li><a class="navbar" href="index.html">Grammatica</a></li>
    <li><a class="navbar" title="Authors" href="../authors/index.html">Auctōrēs</a></li>
    <li><a class="navbar" title="Authors" href="../cultura/index.html">Cultūra</a></li>
  </ul>     
</nav>
      
<div class="content">

<h1>Indefiniti composti di uter</h1>

<p>Sono composti di <i><b>uter</b></i> i seguenti indefiniti, usati sia come pronomi sia come aggettivi.</p>

<p><b><i>Uterque, utrăque, utrumque</i></b> (pronome e aggettivo) significa «l’uno e l’altro (fra due)», «entrambi», «ciascuno dei due». È composto di uter, che si declina, e di -<i>que</i>, che rimane invariato: gen. <i>utriusque</i>, dat. <i>utrique</i>, acc. <i>utrumque, utramque, utrumque</i> ecc. Ha anche il plurale: <i>utrīque, utraeque, utrăque</i>, che si usa con i nomi <i>pluralia tantum</i> o quando si indicano due gruppi di persone o cose.</p>

<div class="def">

<h4>NOTA</h4>

<p>In italiano si usano senza differenza i pronomi «ambedue», «entrambi», «l’uno e l’altro»; in latino, invece, <i><b>ambo</b></i> significa «ambedue», «entrambi», «l’uno e l’altro» considerati come insieme, mentre <i><b>uterque</b></i> significa pure «l’uno e l’altro», ma considerati separatamente. Es.: <i><b>Ambo</b> consules in Apuliam contenderunt</i>. «Entrambi i consoli si diressero (insieme) verso l’Apulia». <i><b>Uterque</b> imperator aciem instruxit</i>. «L’uno e l’altro comandante schierarono (ciascuno per sé) l’esercito».</p>
</div>

<p><b><i>Utervis, utrăvis, utrumvis</b></i> (pronome e aggettivo) significa «qualsiasi, qualsivoglia dei due», lett. «quello che vuoi dei due». È composto di uter, che si declina, e di -<i>vis</i> («vuoi», 2<sup>a</sup> persona di volo), che rimane invariato: gen. <i>utriūsvis</i>, dat. <i>utrīvis</i>, acc. <i>utrumvis, utramvis, utrumvis</i> ecc.</p>

<p><b><i>Uterlĭbet, utralĭbet, utrumlĭbet</b></i> (pronome e aggettivo) significa «qualsiasi, qualsivoglia dei due», lett. «quello che ti piace dei due». È composto di uter, declinabile, e di -<i>libet</i> («piace»), indeclinabile: gen. <i>utriuslĭbet</i>, dat. <i>utrilĭbet</i>, acc. <i>utrumlĭbet, utramlĭbet, utrumlĭbet</i> ecc.</p>

<p><b><i>Alterŭter, alterŭtra, alterŭtrum</b></i>: v. al paragrafo seguente.</p>

<p><b><i>Neuter, neutra, neutrum</i></B>: v. par. 13.10.</p>

<p>Tutti i composti si costruiscono come uter: se sono seguiti da un pronome reggono il genitivo, mentre con un sostantivo si ha la concordanza. Es.: <i><b>uterque</b> nostrum</i>, «l’uno e l’altro di noi»; <i><b>uterque</b> consul</i>, «l’uno e l’altro console».</p>

<section>
<a href="quisque.html">&#171;Indefiniti con significato di «ciascuno» quisque</a>
<a href="index.html">Index</a>
<a href="alius.html">I pronomi e aggettivi «altro», «l’altro» alius &#187;</a>
</section>

</div>
</body>
</html>
