<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0"> 
  <meta name="description" content="Particolarità sintattiche degli aggettivi"/>
  <title>Particolarità sintattiche degli aggettivi</title>
  <link rel="stylesheet" type="text/css" href="../../../style.css" media="screen">
</head>

<body>

<nav>
  <ul>
    <li><a class="navbar" href="../../../index.html">Domus</a></li>
    <li><a class="navbar" href="index.html">Grammatica</a></li>
    <li><a class="navbar" title="Authors" href="../authors/index.html">Auctōrēs</a></li>
    <li><a class="navbar" title="Authors" href="../cultura/index.html">Cultūra</a></li>
  </ul>     
</nav>

<div class="content">

<h1>Particolarità sintattiche degli aggettivi</h1>

<h2>Aggettivi sostantivati</h2>

<p>L’aggettivo e il participio aggettivale possono essere usati con valore di sostantivo; quest’uso tuttavia è limitato:</p>

<ul>
	<li><p>al <b>maschile plurale</b>, per designare una classe di persone: <i><b>divites</b></i>, «i ricchi»; <i><b>pauperes</b></i>, «i poveri»; <i><b>boni</b></i>, «i buoni»; <i><b>mali, imprŏbi</b></i>, «i malvagi»; <i><b>sapientes</b></i>, «i sapienti»; <i><b>victi</b></i>, «i vinti»; al singolare invece si dirà: <i>homo (vir) bonus, homo (vir) probus, homo (vir) imprŏbus</i> ecc.;</p></li>
	
	<li><p>al <b>neutro singolare</b> e <b>plurale</b> nei casi diretti (nominativo, accusativo, vocativo): <i><b>iustum</b></i>, «il giusto», «la giustizia»; <i><b>verum</b></i>, «il vero», «la verità»; <i><b>bonum</b></i>, «il bene»; <i><b>malum</b></i>, «il male» ecc.; <i><b>iusta</b></i>, «le cose giuste»; <i><b>bona</b></i>, «i beni»; <i><b>mala</b></i>, «i mali» ecc.</p></li>
</ul>

<h4>OSSERVAZIONI</h4>

<ol>
	<li><p>Alcuni aggettivi, come avarus, dives, pauper, sapiens e pochi altri, sono usati con valore di sostantivi anche al singolare. Es.: <i>Semper <b>avarus</b> eget</i>. (Hor.) «L’avaro ha sempre dei bisogni».</p></li>
	<li><p>Il neutro sostantivato può essere usato anche nei casi obliqui solo se non dà adito ad ambiguità, oppure quando è posto in relazione con un’altra determinazione che richiama il genere. Es.: <i>Animus meminit <b>praeteritorum</b></i>. (Cic.) «L’animo ricorda le cose passate». <i><b>Vero</b> distinguere falsum</i>. (Hor.) «Distinguere il falso dal vero».</p></li>
	<li><p>L’aggettivo <i>multi</i> non può mai essere unito ad aggettivi sostantivati; quindi non: multi boni, ma: <i>multi viri boni</i>; si può dire, invece: <i>omnes boni</i>.</p></li>
</ol>

<h2>L’aggettivo con i nomi propri</h2>

<p>In contrasto con l’italiano, in latino gli aggettivi di grado <b>positivo</b>, soprattutto se indicanti <b>lode, biasimo</b> o <b>qualità astratte</b>, non si appongono direttamente al nome proprio, ma devono essere preceduti da un appellativo appropriato (vir, mulier, insula, urbs ecc.) e portati al grado <b>superlativo</b>.</p>

<ul>
	<li><p>Ulixes <b>vir callidissimus</b>. L’astuto Ulisse.</p></li>
	<li><p>Nero <b>imperator crudelissimus</b>. Il crudele Nerone.</i></p>
	<li><p>Sicilia <b>insula pulcherrima</b>. La bella Sicilia.</p></li>
	<li><p>Campania <b>regio feracissima</b>. La fertile Campania.</p></li>
</ul>

<p>L’aggettivo di grado positivo si può accompagnare direttamente al nome proprio quando costituisce un vero e proprio appellativo: <i>Alexander <b>Magnus</b></i>, «Alessandro il Grande»; <i>Scipio <b>Africanus</b></i>, «Scipione l’Africano»; <i>Laelius <b>Sapiens</b></i>, «Lelio il Sapiente».</p>


<p>L’aggettivo, di grado comparativo, può essere apposto direttamente a un nome proprio quando serve a distinguere due persone note che portano lo stesso nome: <i>Plinius Maior</i>, «Plinio il Vecchio»; <i>Plinius <b>Iunior</b></i>, «Plinio il Giovane»; <i>Dionysius <b>superior, maior o prior</b></i>, «Dionigi il Vecchio»; <i>Dionysius <b>posterior</b></i>, «Dionigi il Giovane».</p>

<ul>
	<li><p>Apud Xenophontem moriens Cyrus <b>maior</b> haec dicit. (Cic.) <i>In Senofonte Ciro il Vecchio in punto di morte disse le seguenti cose</i>.</p>
</ul>

<h2>Due aggettivi riferiti allo stesso nome</h2>

<p>Due aggettivi riferiti al medesimo sostantivo, che non siano possessivi o dimostrativi, in latino sono sempre uniti con la congiunzione copulativa <i><b>et</b></i>. Perciò espressioni del tipo: «molte famose battaglie», «molti uomini illustri» si trovano rese: <i>multae <b>et</b> clarae pugnae; multi <b>et</b> clari viri</i>.</p>

<ul>
	<li><p>Masinissa <b>multa et praeclara</b> rei militaris facinŏra fecĕrat. (Sall.) <i>Massinissa aveva compiuto molte gloriose imprese militari.</i></p></li>
</ul>

<h2>La posizione e il significato dell’aggettivo in italiano</h2>

<p>In italiano l’aggettivo si antepone al nome quando ha senso generico o quando esprime una qualità essenziale del nome, che cioè si trova comunemente unita ad esso: il biondo Tevere, il verde Adige, il caro estinto, la Sacra Sindone; si pospone invece:</p>

<ul>
	<li><p>con i nomi propri, quando è un appellativo onorifico o serve a distinguere un personaggio da altri dello stesso nome: Alessandro Magno, Dionigi il Vecchio, Dionigi il Giovane;</p></li>
	<li><p>quando indica una qualità di forma, colore e simili che serve a distinguere diverse specie dello stesso genere: il vino bianco, il vino rosso; il vino dolce, il vino secco; i capelli biondi, i capelli neri;</p></li>
	<li><p>quando deriva da nomi propri di paesi e città: la lingua italiana, i prodotti americani, la tecnica giapponese;</p></li>
	<li><p>quando è accompagnato da complementi: il giardino pieno di fiori, un uomo ricco d’ingegno.</p></li>
</ul>

<p>Alcuni aggettivi cambiano sensibilmente significato, se vengono posti prima o dopo il nome. Ad esempio, se diciamo: “il verde alloro” intendiamo l’albero per sua natura sempre verde, invece dicendo: “l’alloro verde” indichiamo un alloro vivo, distinto da uno secco. Si osservino anche i seguenti esempi: «Certe prove sono determinanti». «Portò delle prove certe della sua innocenza». «Sentivo un certo non so che». Nel primo esempio “certe” significa “alcune”, nel secondo esempio “sicure”, “inconfutabili”; nel terzo esempio “certo” significa “vago”, “indistinto”. «Marco ha un nuovo vestito». «Marco ha un vestito nuovo». Nel primo esempio, “nuovo” significa “diverso dal solito”; nel secondo esempio, “appena comperato”.</p>

<section>
<a href="sintassi_sostantivi.html">&#171; Particolarità sintattiche dei sostantivi</a>
<a href="index.html">Index</a>
<a href="sintassi_comp_sup.html">Uso del comparativo e del superlativo &#187;</a>
</section>

</div>

</body>
</html>
