<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="Ablativo di causa"/>
    <title>Ablativo di causa</title>
    <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
      
<div class="content">

<h1>Ablativo di causa</h1>

<p>Ha valore strumentale anche l’ablativo di causa, con cui si indica il <b>motivo, la ragione di un’azione o di una condizione</b>; corrisponde al <b>complemento di causa</b> italiano.</p>

<p>Si usa l’ablativo semplice per lo più per indicare una causa interna al soggetto, cioè riguardante l’animo di chi agisce; si usa invece l’ablativo con la preposizione prae, in espressioni negative, quando la causa indica un impedimento a compiere una determinata azione (causa impediente).</p>

<ul>
	<li><p>Furius <b>metu</b> substĭtit. (Liv.) <i>Furio ristette per il timore.</i></p></li>
	<li><p><b>Prae lacrimis</b> loqui non possum. (Cic.) <i>A causa delle lacrime non posso parlare</i>.</p></li>
</ul>

<p>Quando la causa è esterna a chi compie l’azione, il complemento di causa si rende di preferenza con le preposizioni <i><b>ob</b></i> o <i><b>propter</i> + accusativo</b>.</p>

<ul>
	<li><p><b>Propter frigŏra</b> frumenta in agris matura non erant. (Caes.) <i>A causa del freddo il frumento nei campi non era maturo. </i></p></li>
</ul>

<o>La preposizione <i><b>ob</b></i> è molto frequente nelle locuzioni <i><b>quam ob rem / quamobrem, quam ob causam</b></i>, «per questo motivo», che però possono essere espresse, con il medesimo significato, anche con l’ablativo + la preposizione <i><b>de: qua de re, qua de causa</i></b>. La distinzione tra causa interna e causa esterna, tuttavia, non viene sempre rispettata, e negli autori non è infrequente trovare l’ablativo semplice di causa a indicare una causa esterna al soggetto della proposizione.</p>

<ul>
	<li><p>Tu frigus amabile fessis <b>vomere</b> tauris praebes. (Hor.) <i>Tu offri piacevole frescura ai tori stanchi dall’aratro.</i></p></li>
</ul>

<h4>OSSERVAZIONI</h4>

<ol>
	<li><p>Hanno valore causale gli ablativi <i><b>iussu, iniussu</b></i>, «per ordine, senza ordine»; <i>hortatu, impulsu, rogatu</i>, «per esortazione, per istigazione, per richiesta» seguiti dal genitivo di specificazione o da un aggettivo possessivo. Es.: <i>Expositos <b>iussu</b> regis infantes sciebat</i>. (Liv.) «Sapeva che i piccoli erano stati esposti per ordine del re».</p></li>
	
	<li><p>L’ablativo semplice di causa in dipendenza da sostantivi che indicano sentimenti dell’animo, come ira, amore, odio ecc., è spesso accompagnato da un participio come motus, impulsus, inductus ecc. Es.: <i><b>Metu subactus</b> Romulo rem apĕrit</i>. (Liv.) «Per il timore (spinto dal timore) rivela la cosa a Romolo».</p></li>
	
	<li><p>Le espressioni costituite da <i><b>causā, gratiā</i> + genitivo</b> hanno valore finale. Es.: <i>Bestiae <b>hominum gratiā</b> generatae sunt</i>. (Cic.) «Le bestie sono state generate per gli uomini».</p></li>
</ol>

<h2>Ablativo di causa con i verba affectuum</h2>

<p>Ha valore causale anche l’<b>ablativo semplice</b> dipendente dai <i><b>verba affectuum</b></i>, che cioè indicano un sentimento, come <i>laetor, gaudeo, delector, me delecto, doleo, maereo, queror</i> («lamentarsi»), <i>glorior</i> («vantarsi») ecc., e dagli aggettivi di significato affine, come <i>laetus, contentus, maestus, sollicĭtus</i> («preoccupato»), <i>anxius, fessus, lassus</i> («stanco»), <i>fretus</i> («fiducioso») ecc.</p>

<ul>
	<li><p>Adulescentes senum <b>praeceptis</b> gaudent. (Cic.) <i>I giovani godono degli insegnamenti dei vecchi.</i></p></li>
	<li><p>Sedemus desĭdes domi, <b>praesenti pace</b> laeti. (Liv.) <i>Ce ne stiamo in casa inoperosi, lieti per la pace presente.</i></p></li>
</ul>

<h4>OSSERVAZIONI</h4>

<ol>
	<li><p>Un discorso a parte va fatto per il verbo <i><b>laboro</b></i> («soffrire», «stare male», sia in senso fisico, che morale) che esprime la causa generica della sofferenza, cioè il male sofferto, con l’ablativo semplice di causa: <i>laborare <b>gravi morbo, fame, febri, avaritia</b></i> ecc., «stare male per una grave malattia, per la fame, per la febbre, per l’avidità»; invece indica con l’ablativo preceduto da ex la parte del corpo malata: <i>laborare <b>ex oculis, ex capite, ex pedibus</b></i> ecc., «avere male agli occhi, alla testa, ai piedi», per sottolineare che da quella parte del corpo “proviene” la causa della sofferenza.</p></li>
	
	<li><p>Si ricorda che i <i>verba affectuum</i> si costruiscono anche con l’<a href="accusativo_intransitivi.html">accusativo</a>.</p></li>
</ol>

<section>
<a href="ablativo_argomento_mezzo.html">&#171;Ablativo d'argomento; Ablativo di mezzo o strumento</a>
<a href="index.html">Index</a>
<a href="ablativo_limitazione.html">Ablativo di limitazione &#187;</a>
</section>

</div>

</body>
</html>
