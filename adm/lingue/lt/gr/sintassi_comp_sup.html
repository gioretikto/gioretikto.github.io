<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0"> 
  <meta name="description" content="Particolarità sintattiche degli aggettivi"/>
  <title>Particolarità sintattiche degli aggettivi</title>
  <link rel="stylesheet" type="text/css" href="../../../style.css" media="screen">
</head>

<body>

<nav>
  <ul>
    <li><a class="navbar" href="../../../index.html">Domus</a></li>
    <li><a class="navbar" href="index.html">Grammatica</a></li>
    <li><a class="navbar" title="Authors" href="../authors/index.html">Auctōrēs</a></li>
    <li><a class="navbar" title="Authors" href="../cultura/index.html">Cultūra</a></li>
  </ul>     
</nav>

<div class="content">

<h1>Uso del comparativo e del superlativo</h1>

<h2>Forme sintetiche per esprimere il secondo termine di paragone: la comparatio compendiaria</h2>

<p>In italiano nelle espressioni comparative si usa spesso sottintendere un elemento del secondo termine di paragone, come nella frase: «Sono più piacevoli le commedie di Plauto che di Terenzio» (invece di: «che “quelle” di Terenzio»). Questa forma stilistica si dice <i>comparatio compendiaria</i>, che significa «comparazione abbreviata». In latino, analogamente, viene sempre <b>omesso il secondo termine di paragone</b> quando è costituito da un <b>pronome dimostrativo</b> seguito da un nome.</p>

<ul>
	<li><p>Animi liniamenta sunt pulchriora <b>quam corporis</b>. (Cic.) <i>I lineamenti dell’animo sono più belli di quelli del corpo.</i> (In alternativa, si può ripetere il nome: Animi liniamenta sunt pulchriora quam liniamenta corporis, ma non si può rendere col pronome: quam illa corporis)</p></li>
</ul>

<p>La comparatio compendiaria latina però si estende anche a <b>espressioni non comparative</b> ma di <b>senso comparativo</b> del tipo: «Preferisco le commedie di Plauto “a quelle” di Terenzio»; «Preferisco la prudenza dei nostri uomini “a quella” dei Greci»; queste frasi, pur non contenendo un aggettivo o un avverbio di grado comparativo, stabiliscono nel senso una comparazione tra due termini, determinata dal verbo: le commedie di Plauto messe “a
confronto con quelle” di Terenzio, e la prudenza dei nostri uomini messa “a confronto con quella” dei Greci. Nelle frasi di questo genere, in latino si possono avere due forme:</p>

<ul>
	<li><p>si può sottintendere, come sopra, il pronome dimostrativo;</p>
	
		<ul>
			<li><p>Plauti fabulas praefero Terentii. <i>Hominum nostrorum prudentiam Graecorum antepono.</i></p></li>
		</ul>
	</li>
	
	<li><p>oppure si pone direttamente nel caso del pronome dimostrativo, che viene omesso, il sostantivo che da esso dipende.</p>
	
		<ul>
			<li><p>Plauti fabulas praefero <b>Terentio</b>.</p></li>
			<li><p>Hominum nostrorum prudentiam <b>Graecis</b> antepono. (Cic.) (<i>Si può anche qui ripetere il nome</i>: 	<li><p>Plauti fabulas praefero <b>fabulis Terentii</b>; Hominum nostrorum prudentiam <b>Graecorum prudentiae</b> antepono; <i>non si può rendere col pronome</i>: illis Terentii, illi Graecorum)</p></li>
		</ul>
	</li>
</ul>

<h4>OSSERVAZIONE</h4>

<p>In latino il pronome dimostrativo (o determinativo) in funzione di secondo termine di paragone può essere espresso quando, invece che da un nome, <b>è seguito da un pronome relativo</b>; anche in questo caso, però, può restare pure sottinteso. Es.: <i>P. Crassus expeditior erat <b>quam ii qui</b> inter aciem versabantur</i>. (Caes.) «Publio Crasso era più libero di quelli che si trovavano in mezzo alla mischia». <i>(Naves) facit humiliores, quam quibus in nostro mari uti consuevimus.</i> (Caes.) «Fa costruire le navi più basse di quelle che siamo soliti usare nel Mediterraneo».</p>

<h2>Comparazione tra due aggettivi o tra due avverbi</h2>

<p>Quando in una comparazione i termini di paragone sono rappresentati da <b>due aggettivi</b> o <b>due avverbi</b>, in italiano si rende comparativo solo il primo termine, in latino invece <b>entrambi i termini sono espressi nel grado comparativo</b>.</p>

<ul>
	<li><p>Contio fuit <b>verior</b> quam <b>gratior</b> populo. (Liv.) <i>Il discorso fu più vero che gradito al popolo.</i></p></li>
	<li><p><b>Acrius</b> quam <b>diutius</b> pugnatum est. (Liv.) <i>Si combatté più aspramente che a lungo.</i></p></li>
</ul>

<h4>OSSERVAZIONE</h4>

<p>In latino si può usare anche la forma con <i>magis... quam</i> e gli aggettivi o gli avverbi al grado positivo. Es.: <i>Gens est cui natura corpora <b>magna magis quam firma</b> dedĕrit</i>. (Liv.) «È gente a cui la natura ha dato corpi più grandi che forti».</p>

<h2>Avverbi di quantità davanti a comparativi</h2>

<p>Gli avverbi di quantità posti davanti a un comparativo per rafforzarlo assumono la desinenza in -<i><b>o</b></i> dell’<b>ablativo di misura</b>: <i>multo</i>, «(di) molto»; <i>paulo</i>, «un po’ / di poco»; <i>aliquanto</i>, «alquanto»; <i>nihilo</i>, «per niente»; tanto... quanto, <i>eo... quo</i>, «tanto... quanto» ecc. Sugli ablativi di misura v. anche par. 33.15.</p>

<ul>
	<li><p>Erat <b>multo inferior</b> numero navium Brutus. (Caes.) <i>Bruto era (di) molto inferiore per il numero delle navi.</i></p></li>
	<li><p><b>Paulo maiora</b> canamus. (Verg.) <i>Cantiamo cose un po’ più elevate».</i></p></li>
	<li><p><b>Tanto brevius, quanto felicius</b> tempus. (Plin. Iun.) <i>Il tempo è tanto più breve, quanto più è felice.</i></p></li>
	<li><p><b>Eo gravior</b> est dolor, <b>quo</b> culpa <b>maior</b>. (Cic.) <i>Tanto più grave è il dolore, quanto è maggiore la responsabilità.</i></p></li>
</ul>

<h2>Comparativo assoluto</h2>

<p>Il comparativo di un aggettivo o di un avverbio può essere usato in latino senza il secondo termine di paragone, per esprimere valore intensivo; in questo caso viene detto <b>comparativo assoluto</b>, reso in italiano con le locuzioni «un po’», «alquanto», «troppo», «un po’ troppo» seguite dall’aggettivo o avverbio di grado positivo.</p>

<ul>
	<li><p>Senectus est naturā <b>loquacior</b>. (Cic.) <i>La vecchiaia è per sua natura alquanto loquace.</i></p></li>
	<li><p>Themistocles <b>liberius</b> vivebat. (Nep.) <i>Temistocle viveva un po’ troppo liberamente.</i></p></li>
</ul>

<h4>OSSERVAZIONE</h4>
 
<p>In latino alcuni aggettivi e avverbi indicano già di per sé eccesso o difetto al grado positivo, senza ricorrere al comparativo assoluto: <i>parum</i>, «troppo poco»; <i>sero</i>, «troppo tardi»; angustus, «troppo stretto» ecc. Es.: <i><b>Longum</b> est omnia enumerare proelia</i>. (Nep.) «Sarebbe troppo lungo enumerare tutte le battaglie».</p>

<h2>Espressione dell’idea di sproporzione</h2>

<p>Per indicare l’idea di sproporzione fra due termini in italiano si ricorre a locuzioni del tipo: «più grande di quanto comporti», «troppo grande per, rispetto a» e simili; in latino si usa invece il <b>comparativo</b> seguito da <i><b>quam pro</i></b> e l’<b>ablativo</b>, quando la sproporzione è riferita a un sostantivo.</p>

<ul>
	<li><p>Proelium <b>atrocius quam pro numero</b> pugnantium editur. (Liv.) <i>Si ingaggia una battaglia più atroce di quanto comporti il numero dei combattenti.</i></p></li>
	
	<li><p><b>Minor</b> caedes <b>quam pro tantā victoriā</b> fuit. (Liv.) <i>La strage fu minore di quanto potesse far pensare una così grande vittoria.</i></p></li>
</ul>

<p>Se il termine rispetto al quale viene indicata la sproporzione è rappresentato da una proposizione, si usano le forme <i><b>maior quam ut</b></i>, o <i><b>maior quam qui, quae, quod</b></i> e il congiuntivo (con valore consecutivo).</p>

<ul>
	<li><p><b>Maior</b> moles erat, <b>quam ut</b> unus subire eam posset. (Curt.) <i>La mole (dell’impero) era troppo grande, perché potesse reggerla uno solo.</i></p></li>
	
	<li><p><b>Maior</b> sum <b>quam cui possit</b> Fortuna nocēre. (Ov.) <i>Sono troppo grande perché la Fortuna mi possa nuocere.</i></p></li>
	
	<li><p>Campani <b>maiora</b> deliquĕrant, <b>quam quibus</b> ignosci <b>posset</b>. (Liv.) <i>I Campani avevano commesso colpe troppo gravi, perché li si potesse perdonare.</i></p></li>
</ul>

<h2>Comparativo latino al posto del superlativo relativo italiano nel paragone fra due termini</h2>

<p>Mentre in italiano si usa comunemente il superlativo relativo per paragonare tra loro due persone o cose (oppure due gruppi di persone o cose), in latino è d’obbligo usare il comparativo, poiché il superlativo si usa solo per istituire un confronto fra molti (cioè più di due). Perciò: <i><b>prudentior consulum</b></i>, «il più prudente dei consoli» (che sono due), ma <i><b>prudentissimus senatorum</i></b>, «il più prudente dei senatori» (che sono tanti); <i><b>validior</b> manuum</i>, «la più forte delle (due) mani»; <i><b>prior</b> filius</i>, «il primo figlio» (tra due), ma primus filius, «il primo figlio» (fra più di due); <i>frater <b>maior</b> natu</i>, «il fratello più grande» (fra due), ma frater maximus natu, «il fratello più grande» (fra più di due).</p>

<ul>
	<li><p>Quaeritur ex duobus, uter <b>dignior</b>; ex pluribus, quis <b>dignissimus</b> sit. (Quint.) <i>Fra due, si chiede chi sia “dignior” («il più degno», dei due); tra molti, chi sia “dignissimus” («il più degno», di tanti).</i></p></li>
</ul>

<h2>Come si rafforza il superlativo latino</h2>

<p>Il superlativo latino può essere rafforzato con avverbi, tra i quali ricordiamo: <i><b>longe</b></i>, «di gran lunga»; <i><b>vel</b></i>, «perfino», «anche», «in sommo grado»; <i><b>facile</b></i>, «senza dubbio», «senza paragone»; o con il numerale <i><b>unus, -a, -um</b></i>, «senza paragone» (per lo più seguito dal genitivo omnium).</p>

<ul>
	<li><p>Apud Helvetios <b>longe nobilissimus</b> fuit et <b>ditissimus</b> Orgetŏrix. (Caes.) Presso gli Elvezi fu di gran lunga il più nobile e il più ricco Orgetorige.</i></p></li>
	<li><p>Aures musicorum <b>vel minima</b> sentiunt. (Cic.) <i>Le orecchie dei musicisti avvertono anche le più piccole sfumature.</i></p></li>
	
	<li><p>(Fuit) nepos omnium perditorum ita similis, ut esset <b>facile deterrimus</b>. (Cic.) <i>Il nipote fu talmente simile a tutti gli scellerati, da essere senza dubbio il più ribaldo.</i></p></li>
	
	<li><p>Terentiam <b>unam</b> omnium <b>aerumnosissimam</b> sustenta. (Cic.) <i>Conforta Terenzia, senza paragone la più infelice.</i></p></li>
</ul>

<p>Talvolta il superlativo si trova rafforzato anche con locuzioni introdotte da <i><b>quam</b></i>, «quanto / il più possibile» (con una voce, espressa o sottintesa, del verbo <i>possum</i>) oppure <i><b>quam qui (quae, quod) maxime</i></b>, «quant’altri mai» (sempre in correlazione con tam, sic o ita
precedente).</p>

<ul>
	<li><p>Caesar quam maximis potest itineribus in Galliam ulteriorem contendit. (Caes.) <i>Cesare si dirige verso la Gallia ulteriore a marce quanto più forzate possibile.</i></p></li>
	<li><p>Tam sum amicus rei publicae, quam qui maxime. (Cic.) <i>Sono amico dello Stato quant’altri mai (lett.: tanto... quanto chi lo è massimamente).</i></p></li>
</ul>

<h4>OSSERVAZIONI</h4>

<ol>
	<li><p>Talvolta al posto dell’avverbio <i><b>maxime</b></i> dell’espressione <i>tam (sic, ita)... quam qui (quae, quod) maxime</i> si può trovare ripetuto l’aggettivo, al grado superlativo. Es.: <i>Tam sum amicus rei publicae, quam qui <b>amicissimus</b></i>.</p></li>
	
	<li><p>Le espressioni italiane «uno dei più famosi oratori», «una delle più potenti città» ecc. sono rese in latino col semplice superlativo. Es.: <i>Camillus civitatem cepit, <b>antiquissimam</b> Italiae atque <b>ditissimam</b></i>. (Eutr.) «Camillo prese la città, una delle più antiche e delle più ricche d’Italia».</P></li>
</ol>

<section>
<a href="sintassi_aggettivi.html">&#171; Particolarità sintattiche degli aggettivi</a>
<a href="index.html">Index</a>
<a href="sintassi_pronomi_poss_rifl.html">Particolarità sintattiche dei pronomi: possessivi e riflessivi &#187;</a>
</section>

</div>

</body>
</html>
