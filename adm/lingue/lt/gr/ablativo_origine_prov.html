<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="L'Ablativo"/>
    <title>L'Ablativo</title>
    <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
      
<div class="content">

<h1>Ablativo di origine o provenienza</h1>

<p>L’ablativo di origine o provenienza indica <b>da dove ha origine o proviene un essere animato o inanimato</b>. Dipende dai verbi <i>nascor, orior, gigno, procrĕo</i> ecc. e dai participi da essi derivati, come <i>natus, ortus, genĭtus, procreatus, satus</i> (poet.), <i>prognātus</i> (poet.) ecc. L’ablativo può essere semplice o preceduto da preposizioni.</p>

<ul>
	<li><p>Vanno in ablativo semplice i nomi che indicano la famiglia, la condizione da cui si proviene (<i>familia equestri natus, nobili genere (loco) natus</i> ecc.), i nomi propri dei genitori e i loro appellativi <i>pater, mater</i>;</p>
	<ul>
		<li><p>Archĭas natus est <b>loco nobili</b>. (Cic.) <i>Archia nacque da nobile famiglia.</i></p></li>
		<li><p>Venus <b>Iove</b> nata est et <b>Diona</b>. (Cic.) <i>Venere nacque da Giove e Dione.</i></p></li>
	</ul>
	</li>
	
	<li><p>si ha <i><b>a</i></b> o <i><b>ab</i> + ablativo</b> con i nomi di antenati remoti;</p>
	
	<ul>
		<li><p>Galli se omnes <b>ab Dite patre</b> prognatos praedĭcant. (Caes.) <i>I Galli si vantano tutti discendenti dal padre Dite.</i></p></li>
	</ul>
	</li>
	
	<li><p>si ha <i><b>ex</i> + ablativo</b> con i pronomi e i nomi comuni riferiti alla madre;</p>
	
	<ul>
		<li><p><b>Ex hoc</b> Domitius nascitur. (Svet.) <i>Da questi nasce Domizio.</i></p></li>
		<li><p>Iugurtha ortus <b>ex concubina</b> erat. (Sall.) <i>Giugurta era nato da una concubina.</i></p></li>
	</ul>
	</li>

	<li><p>si ha <i><b>a, ab, e, ex</i> + ablativo</b> per indicare l’origine geografica di un fiume e in senso figurato.</p>
	
	<ul>
		<li><p>Padus <b>e gremio</b> Vesŭli montis profluit. (Plin.) <i>Il Po scaturisce dall’interno del Monviso.</i></p></li>
		<li><p>Querellae verae nascuntur <b>pectore ab imo</b>. (Catull.) <i>I veri lamenti nascono dal profondo del cuore.</i></p></li>
	</ul>
	
	<p>Si dice più propriamente ablativo di <b>provenienza</b> quello dipendente dai verbi che significano «prendere», «ottenere», «ricevere», «udire», «imparare», «capire», «conoscere», «chiedere», «comperare» ecc., come <i>capio, impĕtro, accipio, audio, disco, intellego, cognosco, peto, quaero, emo</i> ecc.; è retto dalle preposizioni <i><b>a, ab, e, ex, de</i></b>.</p>
	
	<ul>
		<li><p><b>De gestu</b> intellego quid respondeas. (Cic.) <i>Dal gesto capisco che cosa rispondi.</i></p></li>
		<li><p>Turris nomen <b>ab insula</b> accepit. (Cic.) <i>La torre prese nome dall’isola.</i></p></li>
	</ul>
	</li>	
</ul>

<h4>OSSERVAZIONI</h4>

<ol>
	<li><p>Le norme sopra enunciate non sono osservate rigorosamente dagli autori classici; le preposizioni si possono trovare usate anche diversamente, rimanendo fisso l’uso dell’ablativo.</p></li>
	
	<li><p>La città o la regione di origine si trovano più frequentemente indicate con l’aggettivo corrispondente in funzione attributiva, oppure con l’ablativo semplice (nomi propri di città) o retto da preposizione. Es.: <i>Pausanias <b>Lacedaemonius</b></i>, «Pausania di Sparta». <i>Quidam <b>ex Gadibus</b></i>, «uno di Cadice». <i>Ex Hispania quidam</i>, «uno della Spagna».</p></li>
</ol>

<h2>Ablativo di privazione</h2>

<p>L’ablativo di privazione indica <b>ciò di cui si è privi</b>. Dipende dai verbi che significano «<b>essere privo</b>», «<b>mancare</b>», «<b>avere bisogno</b>» ecc., come <i>carĕo</i>, «essere privo»; <i>egĕo, indigĕo</i>, «avere bisogno»; <i>orbo, privo</i>, «privare»; <i>nudo, spolio</i>, «spogliare»; <i>exŭo</i>, «svestire» ecc., e dagli aggettivi e participi da essi derivati, come <i>vacuus, orbus, nudus, indĭgens, spoliatus</i> ecc. Si esprime generalmente con l’<b>ablativo semplice</b>.</p>

<ul>
	<li><p><i>Iugurtha <b>armis virisque</b> et <b>pecunia</b> spoliatus est</i>. (Sall.) <i>Giugurta fu spogliato delle armi, degli uomini e del denaro.</i></p></li>
	<li><p><i>Miserum est carēre <b>consuetudine</b> amicorum</i>. (Cic.) <i>È triste esser privo della conversazione degli amici.</i></p></li>
</ul>

<h4>OSSERVAZIONI</h4>

<ol>
	<li><p><i><b>Egĕo</b></i> e <i><b>indigĕo</b></i> si trovano più frequentemente costruiti col genitivo. Es.: <i>Indigĕo tui consilii</i>. (Cic.) «Ho bisogno del tuo parere».</p></li>
	
	<li><p><i><b>Nudus</b></i> e <i><b>vacuus</b></i> davanti a nomi di persona hanno comunemente <i><b>a</b></i> o <i><b>ab</i> + ablativo</b>. Es.: <i>Res publica nuda <b>a magistratibus</b></i> (Cic.), «Stato privo dei magistrati»; oppidum vacuum ab defensoribus (Caes.), «città sguarnita di difensori» (ma anche: <i>moenia vacua <b>defensoribus</b></i>, Liv.).</p></li>

</ul>

<h2>Costruzione di opus est</h2>

<p>È connessa con l’ablativo di privazione l’espressione <i><b>opus est</b></i>, «bisogna», «occorre», «è necessario», «c’è bisogno di». Questa espressione ammette in latino due costruzioni, quella impersonale e quella personale. Nella costruzione impersonale la persona che ha bisogno è espressa in dativo, mentre la cosa di cui si ha bisogno è espressa con l’ablativo semplice di privazione. Questa costruzione, che è la più frequente, è usata di preferenza in frasi di senso negativo, e sempre quando si hanno nihil e quid con valore interrogativo retorico.</p>

<ul>
	<li><p><b>Auctoritate tua</b> nobis opus est. (Cic.) <i>Abbiamo bisogno della tua autorità.</i> (lett.: A noi c’è bisogno della tua autorità.)</p></li>
	<li><p><b>Novo consilio</b> nunc mihi opus est. (Plaut.) <i>Ora ho bisogno di una nuova idea.</i> (lett.: A me c’è bisogno di...)</p></li>
	<li><p>Non opus est <b>verbis</b>, sed <b>fustibus</b>. (Cic.) <i>Non c’è bisogno di parole, ma di bastonate.</i></p></li>
	<li><p><b>Quid verbis</b> opus est? (Ter.) <i>Che bisogno c’è di parole? (= non c’è bisogno di parole)</i></p></li>
</ul>

<p>Nella <b>costruzione personale</b> la <b>cosa</b> di cui si ha bisogno diventa soggetto e va in <b>nominativo</b>, mentre la persona che ha bisogno è espressa in dativo; il verbo <i>sum</i> concorda nel numero con il soggetto, mentre il termine <i>opus</i> rimane invariato. Questa costruzione è meno frequente, ma è usata di norma quando la cosa di cui si ha bisogno è costituita da un <b>aggettivo</b> o <b>pronome neutro</b>.</p>

<ul>
	<li><p><b>Maritumi omnes milites</b> opus sunt tibi. (Plaut.) <i>Hai bisogno di tutti i soldati di mare.</i></p></li>
	<li><p><b>Quae</b> amicis suis opus <b>fuĕrant</b>, omnia (Atticus) ex sua re familiari dedit. (Nep.) <i>Attico diede dal suo patrimonio tutte le cose di cui avevano bisogno i suoi amici.</i></p></li>
</ul>

<h4>OSSERVAZIONI</h4>

<ol>
	<li><p>La <b>cosa</b> che occorre può essere espressa anche da un <b>participio perfetto in ablativo</b> in frasi fatte come opus est properato, facto, consulto ecc. («occorre affrettarsi, agire, deliberare» ecc.), oppure da un infinito o da una <b>proposizione infinitiva</b> o al <b>congiuntivo</b> (semplice, o con ut / ne). Es.: Mature facto opus est. (Sall.) «Bisogna agire prontamente». <i>Quid opus est <b>affirmare</b></i>? (Cic.) «Che bisogno c’è di affermare?». <i>Non opus est nunc intro <b>te ire</b></i>. (Plaut.) «Non occorre ora che tu entri». <i>Tibi opus est, aegram <b>ut</b> te assimules</i>. (Plaut.) «Ti è necessario che ti finga malata».</p></li>
	
	<li><p><i>Opus est</i> è sinonimo di <i>necesse est</i> («è necessario»), ma con sensibile differenza di senso. <i>Opus est</i> esprime una necessità dipendente dalla nostra volontà, per un dato fine che si vuole raggiungere; necesse est invece esprime una necessità assoluta. Es.: <i>Emas non quod <b>opus est</b>, sed quod <b>necesse est</b></i>. (Cato, in Sen.) «Compra non quello che ti fa bisogno, ma lo stretto necessario» (cioè: non quello che ti “può” servire, ma quello che è “indispensabile”, di cui non si può fare a meno).</p></li>
</ol>

<section>
<a href="ablativo.html">&#171;Ablativo</a>
<a href="index.html">Index</a>
<a href="ablativo_agente_causa.html">Ablativo d'agente e di causa efficiente &#187;</a>
</section>

</div>

</body>
</html>
	