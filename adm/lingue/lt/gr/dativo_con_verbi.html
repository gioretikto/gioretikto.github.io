<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="Dativo con verbi"/>
    <title>Dativo con verbi</title>
    <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
      
<div class="content">

<h1>Dativo con verbi</h1>

<p>Come abbiamo detto, in latino il dativo dipende principalmente da verbi, sia <i>transitivi</i> sia <i>intransitivi</i>. Il dativo retto da verbi transitivi costituisce una determinazione indiretta o secondaria, intesa a indicare il termine della proposizione (persona o cosa) verso cui è rivolta l’azione del verbo.</p>

<ul>
	<li><p>Do <b>tibi</b> gratum nuntium. <i>Ti dò una bella notizia.</i></p></li>
</ul>

<p>Il <b>dativo retto da verbi intransitivi</b> costituisce la <i>determinazione principale</i> dell’azione espressa dal verbo. Alcuni di questi verbi sono intransitivi sia in latino sia in italiano, ma spesso ai verbi intransitivi latini corrispondono verbi transitivi italiani, che hanno invece come determinazione principale il complemento oggetto.</p>

<ul>
	<li><p>Boni cives parent <b>legibus</b>. <i>I buoni cittadini ubbidiscono alle leggi.</i></p></li>
	<li><p>Probus invĭdet <b>nemini</b>. (Cic.) <i>L’uomo onesto non invidia nessuno</i>. </p></li>
</ul>

<h2>L’oggetto diretto e l’oggetto indiretto</h2>

<p>In alcuni testi di grammatica il complemento di termine è detto “oggetto indiretto”, in contrapposizione al complemento oggetto, che sarebbe l’“oggetto diretto”. Non sembra il caso di apportare nella terminologia grammaticale delle innovazioni che possono risultare poco chiare o fuorvianti. Poiché infatti il termine “diretto” è per tradizione sinonimo di “oggetto”, consegue che le definizioni “oggetto diretto” e “oggetto indiretto” verrebbero a significare, rispettivamente, “diretto diretto” e “diretto indiretto”. È quindi preferibile conservare la definizione di complemento oggetto per l’elemento della proposizione su cui cade direttamente l’azione del verbo transitivo, e di complemento di termine per quello
su cui l’azione va a “terminare”.</p>

<section>
<a href="dativo.html">&#171;Dativo</a>
<a href="index.html">Index</a>
<a href="dativo_trans_intrans.html">Dativo con verbi transitivi e intransitivi &#187;</a>
</section>

</div>

</body>
</html>
