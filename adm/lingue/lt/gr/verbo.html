<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0"> 
  <meta name="description" content="Verbo"/>
  <title>Verbo</title>
  <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
  <li><a class="navbar" href="../../../index.html">Domus</a></li>
  <li><a class="navbar" href="index.html">Grammatica</a></li>
  <li><a class="navbar" title="Authors" href="../authors/index.html">Auctōrēs</a></li>
  <li><a class="navbar" title="Authors" href="../cultura/index.html">Cultūra</a></li>
 </ul>   
</nav>
   
<div class="content">

<h1>Verbo</h1>

<p>Il termine “verbo” è la traduzione del sostantivo latino <i>verbum</i>, che significa «parola»; con questo termine i grammatici antichi vollero mettere in evidenza che il verbo è <b>la parola per eccellenza, la parte più importante della frase</b>: infatti senza di esso, espresso o sottinteso, non è possibile formare un’espressione di senso compiuto. A seconda di come si presenta nella frase, il verbo fornisce una serie di informazioni: ad esempio, il tipo di azione di cui si parla, chi compie o chi subisce l’azione, la partecipazione o meno del soggetto all’azione, le modalità e il tempo in cui si svolge l’azione, e ancora se l’azione è reale, oggettiva, o solo pensata, soggettiva. Come abbiamo già visto per il nome, l’aggettivo e il pronome, anche il verbo è una parte variabile del discorso, che cioè modifica la sua parte finale, dando origine alla <b>coniugazione</b>.</p>

<div class="def">
<h3>Le formazioni verbali</h3>

<p>Si sogliono distinguere le formazioni verbali in primarie e secondarie. Le formazioni <b>primarie</b> sono rappresentate da verbi non derivati da altre parole, come “mangiare”. Le formazioni <b>secondarie</b> sono quelle derivate da altre parole; queste si suddividono in deverbali e denominali; si dicono deverbali quelle che derivano da altra forma verbale, come “mangiucchiare” (da “mangiare”); si dicono denominali, invece, quelle che derivano da una forma nominale, come “cucinare” (da “cucina”).</p>
</div>

<h2>Verbi transitivi e verbi intransitivi</h2>

<p>I verbi si dividono per loro natura in due grandi gruppi: transitivi e intransitivi. Il verbo è <b>transitivo</b> (da <i>transeo</i>, «passare») quando l’azione fatta dal soggetto “transita” direttamente, cioè senza preposizioni, sul complemento oggetto.</p>

<p><i>Magister laudat discipulos</i>. Il maestro loda gli scolari.</p>

<p>È <b>intransitivo</b>, invece, quando l’azione non può “passare” su un complemento oggetto, ma su altri complementi, detti “indiretti”.</p>

<p><i>Parentes provĭdent liberis</i>. I genitori provvedono ai figli.</p>
<p><i>Proditores nocent patriae</i>. I traditori nuocciono alla patria.</p>

<p>In pratica, quindi, diciamo che è transitivo il verbo che può avere il complemento oggetto; invece è intransitivo il verbo che non può avere il complemento oggetto, ma altri complementi indiretti, resi in latino con i casi obliqui preceduti o meno da preposizioni.</p>

<h3>OSSERVAZIONI</h3>

<ol>
	<li><p>Non sempre c’è corrispondenza fra i verbi transitivi e intransitivi in italiano e in latino; ad esempio il verbo “invidiare” in italiano è transitivo, mentre il corrispondente verbo latino invideo è intransitivo (v. anche par. 32.6.3).</p></li>
	
	<li><p>Alcuni verbi, come vedremo più avanti (par. 36.3), possono essere usati sia in italiano sia in latino con valore ora transitivo, ora intransitivo. Osserviamo, ad esempio, le frasi: «Il fuoco brucia la selva». «La selva brucia». Il verbo “brucia” nella prima frase è transitivo: l’azione passa direttamente dal soggetto, “il fuoco”, al complemento oggetto, “la selva”; nella seconda frase, invece, è intransitivo: l’azione si esaurisce sul soggetto, “la selva”, che la compie e non si può espandere in un complemento oggetto, ma eventualmente in altri complementi indiretti, come causa, modo, tempo ecc.</p></li>
</ol>

<h2>Gli elementi del verbo</h2>

<p>Gli elementi che caratterizzano il verbo sono:</p>

<ul>
	<li><p>il modo;</p></li>
	<li><p>il tempo;</p></li>
	<li><p>il numero;</p></li>
	<li><p>la persona;</p></li>
	<li><p>la forma.</p></li>
</ul>

<h3>I modi</h3>

<p>I modi del verbo indicano la modalità con la quale viene presentata l’azione; essi si dividono in due gruppi: modi finiti e modi infiniti.</p>

<ul>
	<li><p>Si dicono modi <b>finiti</b> o <b>personali</b> quelli che hanno una desinenza propria per ogni persona, nel singolare e nel plurale; essi sono: l’indicativo, il congiuntivo e l’imperativo. L’indicativo è il modo della “realtà”, con esso chi parla o scrive presenta l’azione come reale, oggettiva, una semplice constatazione: <i>laudat</i>, «egli loda»; <i>cantant</i>, «essi cantano». <br>
	Il <b>congiuntivo</b> è il modo della “soggettività”, cioè della possibilità, dell’intenzione, del desiderio, della supposizione, dell’esortazione: <i>dicant</i>, «essi dicano»; <i>invenias</i>, «potresti trovare».<br> L’<b>imperativo</b> è il modo che esprime un “ordine”, un “comando”: <i>sile!</i>, «taci!»; <i>scribĭte!</i>, «scrivete!». In latino manca il condizionale, che viene espresso col congiuntivo.</p></li>

	<li><p>Si dicono <b>modi infiniti</b> o <b>impersonali</b> quelli che non hanno desinenze personali, ma presentano una forma unica per tutte le persone. Poiché le forme di questi modi hanno desinenze che denotano i casi e non le persone (cioè non si coniugano, ma si declinano come il nome), sono dette anche “forme nominali” del verbo o “nomi verbali”. Questi modi sono: l’infinito, il gerundio, il supino (nomi verbali), il participio e il gerundivo (aggettivi verbali).</p></li>
</ul>

<h3>I tempi</h3>

<p>I tempi del verbo esprimono il momento in cui si svolge, si è svolta o si svolgerà l’azione. In latino i tempi del verbo sono sei: presente, imperfetto, futuro semplice, perfetto, piuccheperfetto e futuro anteriore; essi sono interamente presenti solo nel modo indicativo, come si rileva dal seguente schema riassuntivo.</p>

<table>
<tr><th colspan="3">INDICATIVO: 6 tempi</th></tr>
<tr><th>PRESENTE</th> <td>laudo</td> <td>vio lodo</td> </tr>
<tr><th>IMPERFETTO</th> <td>laudabam</td> <td>io lodavo</td> </tr>
<tr><th>FUTURO SEMPLICE</th> <td>laudabo</td> <td>io loderò</td> </tr>
<tr><th>PERFETTO</th> <td> laudavi</td> <td>io lodai, ho lodato, ebbi lodato</td> </tr>
<tr><th>PIUCCHEPERFETTO</th> <td>laudavĕram</td> <td>io avevo lodato</td> </tr>
<tr><th>FUTURO ANTERIORE</th> <td>laudavĕro</td> <td>io avrò lodato</td> </tr>
<tr><th colspan="3">CONGIUNTIVO: 4 tempi</th> <tr><th>PRESENTE</th> <td> laudem</td> <td>che io lodi</td> </tr>
<tr><th>IMPERFETTO</th> <td>laudarem</td> <td>che io lodassi, io loderei</td> </tr>
<tr><th>PERFETTO</th> <td>laudavĕrim</td> <td>che io abbia lodato</td> </tr>
<tr><th>PIUCCHEPERFETTO</th> <td> laudavissem</td><td> che io avessi lodato, io avrei lodato</td> </tr>
<tr><th colspan="3">IMPERATIVO: 2 tempi</th></tr>
<tr><th>PRESENTE</th> <td>lauda</td> <td>loda tu</td> </tr>
<tr><th>FUTURO</th> <td>laudato</td> <td>loderai tu</td> </tr>
<tr><th colspan="3">INFINITO: 3 tempi</th></tr>
<tr><th>PRESENTE</th> <td>laudare</td> <td>lodare</td> </tr>
<tr><th>PERFETTO</th> <td>laudavisse</td> <td>aver lodato</td> </tr>
<tr><th>FUTURO</th> <td>laudaturum esse</td> <td>essere per lodare</td> </tr>
<tr><th colspan="3">PARTICIPIO: 3 tempi</th></tr>
<tr><th>PRESENTE</th> <td>laudans</td> <td>lodante, che loda, che lodava</td> </tr>
<tr><th>PERFETTO</th> <td>laudatus</td> <td>lodato, che è stato lodato</td> </tr>
<tr><th>FUTURO</th> <td>laudaturus</td> <td>che loderà</td> </tr>
</table>

<p>Il <b>gerundio</b>, il <b>gerundivo</b> e il <b>supino</b> non hanno distinzione di tempo. Rispetto all’italiano, si possono osservare le seguenti particolarità:</p>

<ul> 
	<li><p>il <b>perfetto indicativo</b> latino esprime tre tempi italiani: passato remoto, passato prossimo, trapassato remoto;
	<p><b>laudavi</b> &emsp; io lodai, io ho lodato, io ebbi lodato</p>
	</li>
	
	<li><p>l’<b>imperfetto congiuntivo</b> latino corrisponde all’imperfetto congiuntivo italiano, ma esprime anche il significato del condizionale presente italiano;</p>
	
	<p><b>laudarem</b>: &emsp; che io lodassi, io loderei</p>
	</li>
	
	<li><p>il <b>piuccheperfetto congiuntivo</b> latino corrisponde al congiuntivo trapassato italiano, ma rende anche il significato del condizionale passato.</p>
		
	<p><b>laudavissem</b>: &emsp; che io avessi lodato, io avrei lodato.</p>
	</li>
</ul>

<h3>La forma</h3>

<p>La forma (o <i>diàtesi</i>, dal greco diáthesis, disposizione, ordinamento): serve a indicare se il soggetto compie o subisce l’azione espressa dal verbo. In <b>italiano</b> può essere attiva, quando il soggetto compie l’azione (Marco legge il libro), passiva, quando il soggetto subisce l’azione (Il libro viene letto da Marco) e riflessiva, quando l’azione ricade, si riflette sul soggetto che la compie (Marco si lava).</p>

<p>La forma passiva è possibile soltanto con i verbi transitivi, la cui azione passa,“transita”, direttamente dal soggetto all’oggetto. In <b>latino</b>, oltre alla forma attiva e passiva, esiste anche una 
forma deponente (o media o medio-passiva), che indica un’azione che il soggetto compie per sé o una situazione in cui è particolarmente coinvolto: tale valore medio in italiano per lo più corrisponde alla forma riflessiva (<i>laetor</i>, mi rallegro; gratulor, mi congratulo).</p></li>
</ul>

<h2>I numeri e le persone</h2>

<p>Come in italiano, anche in latino ci sono due numeri: singolare e plurale, e tre persone: 1a, 2a e 3a singolare, 1a, 2a e 3a plurale. In complesso vi sono quindi sei terminazioni.</p>

<h2>Le forme del verbo</h2>

<p>In latino il verbo può presentarsi in due forme: forma attiva e forma passiva. Si ha la forma attiva (da <i>ago</i>, «agire») quando il soggetto “agisce”, cioè compie l’azione: <i>laudo</i>, «io lodo»; <i>lego</i>, «io leggo». I verbi di forma attiva possono essere transitivi e intransitivi.</p>

<p>Si ha la forma passiva (da <i>patior</i>, «subire») quando il soggetto “subisce” l’azione fatta da altri. Es.: <i>Discipuli laudantur a magistro</i>. «Gli scolari vengono lodati dal maestro». <i>Servi obiurgantur a dominis</i>. «I servi vengono sgridati dai padroni». Si possono rendere passivi in forma completa soltanto i verbi transitivi attivi. I verbi intransitivi ammettono una forma passiva alla terza persona singolare, con valore impersonale. Es.: <i>pugnatur</i>, «si combatte»; pugnabatur, «si combatteva». In latino esiste anche un terzo gruppo di verbi che hanno forma passiva ma significato attivo: essi sono i verbi deponenti. Es.: <i>hortor</i>, «io esorto»; sequor, «io seguo». Anche i verbi deponenti possono essere transitivi e intransitivi. La “forma” del verbo non va confusa con la “diàtesi”, che indica il tipo di partecipazione del soggetto al processo verbale; su questo aspetto del verbo torneremo più avanti.</p>

<h3>La qualità dell’azione</h3>

<p>Oltre agli elementi fin qui presentati, in alcune lingue è importante osservare anche l’aspetto, ossia la qualità dell’azione; in italiano, ad esempio, si dice che “cercare” è di aspetto imperfettivo, in opposizione a “trovare”, perfettivo; “vidi” è momentaneo, “vedevo” è durativo; “nacque” è puntuale, “gocciolare” è iterativo, “addormentarsi” è incoativo.</p>

<section>
<a href="correlativi.html">&#171;Pronomi e aggettivi correlativi</a>
<a href="index.html">Index</a>
<a href="gerund.html">The gerund&#187;</a>
</section>

</div>

</body>
</html>
