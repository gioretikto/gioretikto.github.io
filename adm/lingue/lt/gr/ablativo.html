<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="L'Ablativo"/>
    <title>L'Ablativo</title>
    <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
      
<div class="content">

<h1>L'Ablativo</h1>

<p>Il caso ablativo in latino è il risultato della fusione di tre distinti casi presenti nella fase originaria della lingua e caratterizzati ciascuno da funzioni diverse:</p>

<ul>
	<li><p>l’<b>ablativo propriamente detto</b> (da <i>ablatus</i>, participio di <i>aufĕro</i>, «portar via»), che esprimeva fondamentalmente l’idea di allontanamento;</p></li>
	
	<li><p>lo <b>strumentale-sociativo</b>, che esprimeva lo strumento, il mezzo, la causa e, per associazione con il concetto di strumento, anche la compagnia (di qui la definizione “sociativo”) con cui si compie l’azione;</p></li>
	
	<li><p>il <b>locativo</b>, che indicava il luogo e il tempo in cui avviene l’azione.</p></li>
</ul>

<p>Le funzioni di questi tre casi sono confluite poi in un unico caso, l’ablativo, che ha mantenuto il nome di uno di essi. Esamineremo ora le funzioni dell’ablativo secondo quest’ordine:</p>
<ul>
	<li><p><b>ablativo propriamente detto</b>: ablativo di allontanamento o separazione, di origine o provenienza, di privazione, d’agente e causa efficiente, di materia, di paragone, di argomento;</p></li>
	<li><p><b>ablativo strumentale-sociativo</b>: ablativo di mezzo o strumento, di compagnia e di unione, di modo o maniera, di abbondanza, di causa, di limitazione, di misura o differenza.</p></li>
</ul>

<p>Sono ablativi strumentali anche gli ablativi di qualità, di prezzo, di stima, di pena, già trattati nei casi precedenti. Le funzioni dell’ablativo locativo e la funzione di moto da luogo dell’ablativo di allontanamento verranno approfondite più avanti insieme con le determinazioni di luogo (v. parr. 34.8; 34.10).</p>

<h2>Ablativo di allontanamento o separazione</h2>

<p>L’ablativo di allontanamento o separazione si usa per indicare la persona o la cosa da cui ci si allontana. Può essere semplice oppure preceduto da preposizioni e dipende generalmente da verbi che significano:</p>

<ul>
	<li><p>«<b>cacciare</b>», «<b>allontanare</b>» o «<b>allontanarsi</b>», come <i>pello, expello, depello, eicio, deicio, deturbo, amovĕo, avŏco, arcĕo, continĕo, prohibĕo</i> («tener lontano»), <i>abstinĕo</i> («astenersi da») ecc. Questi verbi si costruiscono con <i><b>a</b></i> o <i><b>ab</i> + ablativo</b> se il termine da cui si indica l’allontanamento è un nome di persona; con l’ablativo semplice, oppure preceduto da <i><b>a, ab, e, ex, de</b></i>, se è costituito da un nome di cosa;</p>
	
	<ul>
		<li><p>Ne <b>ab obsidibus</b> quidem ira belli abstinuit. (Liv.) <i>L’ira della guerra non risparmiò nemmeno gli ostaggi</i>. (lett.: ...non si astenne nemmeno dagli ostaggi)</p></li>
		<li><p>Timolĕon Dionysium <b>totā Siciliā</b> depŭlit. (Nep.) <i>Timoleonte cacciò Dionigi da tutta la Sicilia.</i></p></li>
	</ul>
</li>

	<li><p>«<b>liberare</b>», «<b>alleggerire</b>», come <i>libero, solvo, absolvo, levo</i> («alleviare», «alleggerire») ecc. Questi verbi si costruiscono con <i><b>a</b></i> o <i><b>ab</i> + ablativo</b> con i nomi di persona, con l’<b>ablativo semplice</b> con i nomi di cosa;</p></li>
		<ul>
			<li><p>Multi voluerunt <b>a tyranno</b> patriam liberare. (Nep.) <i>Molti vollero liberare la patria dal tiranno.</i></p></li>
			<li><p>Is demum annus populum Romanum <b>longo bello</b> absolvit. (Tac.) <i>Quell’anno finalmente liberò il popolo romano dalla lunga guerra.</i></p></li>
		</ul>
		</li>
			
		<li><p>«<b>separare</b>», «<b>dividere</b>», «<b>distinguere</b>», «<b>disgiungere</b>» ecc., come <i>sepăro, seiungo, divĭdo, secerno, distinguo, dissentio</i> ecc. Questi verbi si costruiscono con <i><b>a</b></i> o <i><b>ab</i> + ablativo</b> sia con i nomi di persona, sia con i nomi di cosa.</p>
			
			<ul>
				<li><p>Gallos <b>ab Aquitanis</b> Garumna divĭdit. (Caes.) <i>La Garonna separa i Galli dagli Aquitani</i>.</p></li>
				<li><p>Alpes Italiam <b>a Gallia</b> seiungunt. (Nep.) <i>Le Alpi separano l’Italia dalla Gallia.</i></p></li>
			</ul>
			
<p>Si può trovare l’ablativo di allontanamento anche in dipendenza da <b>sostantivi, aggettivi</b> e <b>avverbi</b> derivati dai verbi appena visti o che hanno con essi affinità di significato, come <i>libe ratio, distinctio, secessio, defectio</i>; <i>liber, distinctus, purus, remotus; procul</i> («lontano»), <i>separatim</i> ecc.</p>

<ul>
	<li><p>Veri <b>a falso</b> distinctio. (Cic.) <i>La distinzione del vero dal falso.</i></p></li>
	<li><p><b>Omni</b> liber <b>cura</b>. (Cic.) <i>Libero da ogni preoccupazione.</i></p></li>
	<li><p>Postero die procul <b>a castris</b> hostes in collibus constiterunt. (Caes.) <i>Il giorno dopo i nemici si fermarono sui colli lontano dall’accampamento.</i></p></li>
</ul>

</li>
</ul>

<section>
<a href="doppio_dativo.html">&#171;Doppio dativo</a>
<a href="index.html">Index</a>
<a href="ablativo_origine_prov.html">Ablativo di origine o provenienza &#187;</a>
</section>

</div>

</body>
</html>
