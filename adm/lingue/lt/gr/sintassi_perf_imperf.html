<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0">
  <meta name="description" content="L’imperfetto"/>
  <title>L’imperfetto</title>
  <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>
</nav>

<div class="content">

<h1>L’imperfetto</h1>

<p>L’imperfetto indicativo, dato il suo carattere “imperfettivo”, si usa per esprimere l’azione incompiuta nel passato. Come in italiano, dunque, esprime un’azione durativa, in via di svolgimento nel passato, con valore assoluto.</p>

<ul>
	<li><p>Helvetii tela <b>coniciebant</b> et nonnulli inter carros rotasque matăras ac tragŭlas <b>subiciebant</b> nostrosque <b>vulnerabant</b>. (Caes.) <i>Gli Elvezi scagliavano dardi e alcuni lanciavano giavellotti e aste da sotto i carri e attraverso le ruote e ferivano i nostri.</i></p></li>
</ul>

<p>In latino, l’imperfetto indicativo è però usato anche per esprimere:</p>

<ul>
	<li><p>un’azione (secondaria) che si svolge nel passato con <b>valore relativo</b> rispetto a un’altra azione (principale) che si svolge pure nel passato ed è solitamente espressa con un perfetto. Quest’uso dell’imperfetto è detto <b>imperfetto descrittivo</b>, perché impiegato in particolare nelle descrizioni delle circostanze secondarie che si accompagnano a un fatto principale, soprattutto nelle narrazioni storiche;</p>
	
	<ul>
		<li><p>Germani qui auxilio <b>veniebant</b> (azione secondaria), percepta Treverorum fuga, sese domum contulerunt (azione principale). (Caes.) <i>
I Germani che venivano in aiuto, sentita la fuga dei Treviri, tornarono in patria.</i></p></li>
	</ul>
	
	</li>
	
	<li><p>un’<b>azione iterativa</b>, che indica cioè il ripetersi nel passato di un fatto abituale (<b>imperfetto iterativo</b> o <b>di consuetudine</b>); in italiano si può rendere col verbo servile «solere» e l’infinito;</p>
		<ul>
			<li><p>Idem esse <b>dicebat</b> Socrates veritatem et virtutem. (Sen.) <i>Socrate soleva dire che la verità e la virtù sono la medesima cosa.</i></p></li>
		</ul>
	</li>
	
	<li><p>un’<b>azione tentata nel passato ma non condotta a termine (imperfetto di conato</b>); in italiano si rende col verbo servile «tentare» e l’infinito.</p>
	<ul>
		<li><p>Helvetii lintribus iunctis flumen <b>transibant</b>. (Caes.) <i>Gli Elvezi con zattere congiunte tentavano di attraversare il fiume.</i> 	(dal contesto risulta infatti che ne furono ostacolati)</p></li>
	</ul>
	
<h4>OSSERVAZIONE</h4>

<p>Poiché l’imperfetto indicativo esprime azione incompiuta e durativa, non veniva usato in espressioni che i latini percepivano di aspetto puntuale o compiuto e che rendevano invece con il perfetto, come <i>Hannibal Carthaginiensis <b>fuit</b></i>, «Annibale era cartaginese»; <i>vir <b>fuit</b> Athenis qui</i>, «c’era ad Atene un uomo che...»; <i>ut supra <b>dixi</b></i>, «come dicevo sopra»; <i>ut supra <b>memoravi</b></i>, «come ricordavo sopra». In espressioni di questo tipo l’imperfetto comincia a farsi strada soltanto in epoca postclassica. Es.: (<i><b>Erant</b> in quadam civitate rex et regina</i>. (Apul.) «C’erano, in una città, un re e una regina».</p>

<section aria-label="End">
<a href="azione_riflessiva.html">&#171; Nozioni generali sui tempi e l’aspetto del modo indicativo; Il presente</a>
<a href="index.html">Index</a>
<a href="perfetto.html">Il perfetto e il piuccheperfetto &#187;</a>
</section>

</div>

</body>
</html>
