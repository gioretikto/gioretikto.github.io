<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Proposizioni consecutive"/>
	<title>Proposizioni consecutive</title>
	<link rel="stylesheet" type="text/css" href="../../../style.css" media="screen">
</head>

<body>

<nav>
	<ul>
		<li><a class="navbar" href="../../../index.html">Domus</a></li>
		<li><a class="navbar" href="index.html">Grammatica</a></li>
	</ul>  
</nav>
 
<article>

<h1>Proposizioni consecutive</h1>

<p>Le proposizioni consecutive indicano la <b>conseguenza di quanto viene enunciato nella proposizione reggente</b>. In italiano si rendono in forma esplicita con «così, tale, tanto, talmente, a tal punto... che» e l’indicativo, o in forma implicita con «così, tale, tanto, talmente, a tal punto... da» e l’infinito.<br> In latino sono introdotte dalla congiunzione <i><b>ut</b></i>, se sono positive, <i><b>ut non</b></i> (<i>ut nemo, ut nullus, ut nihil, ut numquam</i> ecc.), se sono negative; questi elementi sono di norma anticipati nella reggente da avverbi, aggettivi o pronomi in funzione correlativa, come <i>tam, sic, ita, eo, adeo</i> («a tal punto»), <i><b>tantum, talis, tantus, tot, is</b></i> («tale») ecc.; queste locuzioni correlative possono anche mancare: in tal caso <i>ut</i> significa «così che», «cosicché», e si dovrà badare di non confondere la consecutiva con la finale. Il verbo è al <b>congiuntivo presente</b> per indicare una conseguenza che ricade nel presente, <b>imperfetto</b> per indicare una conseguenza che ricade nel passato con valore durativo, <b>perfetto</b> per indicare una conseguenza che ricade nel passato con valore momentaneo; spesso però il congiuntivo perfetto indica una conseguenza nel suo valore assoluto e atemporale. Si tratta di un congiuntivo <b>svincolato dalle norme della consecutio tempŏrum</b>, perché le consecutive non esprimono un rapporto temporale rispetto alla reggente, bensì un rapporto di causa ed effetto. <br>Poiché la proposizione consecutiva non è intimamente legata alla reggente, i pronomi personali e gli aggettivi e pronomi possessivi di terza persona riferiti al soggetto della reggente non hanno valore riflessivo. <br>La <b>coordinazione negativa</b> di due proposizioni consecutive si rende sempre con <i><b>neque, nec</b></i>, sia nel caso in cui la prima sia affermativa, sia nel caso sia anch’essa negativa.</p>

<ul>
	<li><p>Quis est <b>tam</b> demens, <b>ut</b> sua voluntate maereat? (Cic.) <i>Chi è così pazzo da soffrire di propria volontà?</i></p></li>

	<li><p>Epaminondas fuit <b>tam</b> disertus, <b>ut</b> nemo Thebanus ei par <b>esset</b> eloquentiā. (Nep.) <i>Epaminonda fu tanto facondo, che nessun Tebano era pari a lui in eloquenza.</i></p></li>

	<li><p><b>Tantus</b> fuit ardor animorum, <b>ut</b> motum terrae nemo pugnantium <b>sensĕrit</b>. (Liv.) <i>L’ardore degli animi fu talmente grande, che nessuno dei combattenti avvertì il terremoto.</i></p></li>
</ul>

<h2>Relative consecutive</h2>

<p>La proposizione consecutiva, invece che da <i>ut</i>, può essere introdotta dal pronome relativo <i><b>qui, quae, quod</b></i> (relativa impropria di natura consecutiva); la relativa consecutiva negativa può essere introdotta da <i>quin</i> (v. par. successivo).</p>

<ul>
	<li><p>Tiberius corpore fuit amplo atque robusto, statura <b>quae</b> iustam <b>excedĕret</b>. (Svet.) <i>Tiberio fu di fisico grande e robusto, di statura (tale) da superare la media.</i></p></li>
	
	<li><p>Non is sum <b>qui</b> mortis periculo <b>terrear</b>. (Caes.) <i>Non sono tale, da essere atterrito (che sia atterrito) dal pericolo della morte.</i></p></li>
</ul>

<p>Sono relative consecutive:</p>

<ul>
	<li><p>le subordinate introdotte da un pronome relativo in dipendenza da un comparativo nella reggente che denoti sproporzione, del tipo <i><b>maior quam qui, quae, quod</b></i> («troppo grande per / perché...»). In questo caso talvolta la consecutiva è introdotta anche da <i>ut</i>, come nell’espressione <i>maior quam ut</i> (v. anche par. 35.3.5);</p>

	<ul>
		<li><p><b>Maior</b> sum <b>quam cui</b> (= quam ut mihi) <b>possit</b> fortuna nocēre. (Ov.) <i>Sono troppo grande perché la fortuna possa nuocermi.</i></p></li>
	</ul>
	
	</li>
	
	<li><p>i costrutti <i><b>nemo est (invenītur), nullus est qui, nihil est quod</i></b> («non c’è nessuno, non si trova nessuno, niente che...») e le interrogative retoriche <i><b>quis (quid) est, quis invenītur qui</b></i>?;</p>
	
	<ul>
		<li><p><b>Nemo alius erat, quem sequerentur</b>. (Curt.) <i>Non c’era nessun altro da seguire. (lett.: che seguissero)</i></p></li>
	</ul>
</li>

<li><p>le espressioni <i><b>sunt qui, adsunt qui</b></i> («ci sono di quelli che»), <i><b>non desunt qui</b></i> («non mancano di quelli che»), <i><b>inveniuntur qui</i></b> («si trovano di quelli che»), <i><b>habeo quem, quam, quod</b></i> (declinato), <i><b>quo</b></i> («dove», moto a luogo) ecc.;</p>

<ul>
	<li><p><b>Sunt qui censeant</b> unā animum et corpus occidere. (Cic.) <i>Ci sono di quelli che credono che l’anima e il corpo periscano insieme</i>.</p></li>
	<li><p><b>Habeo quem fugiam, quem sequar non habeo</b>. <i>Ho chi fuggire, non ho chi seguire.</i></p></li>
	<li><p><b>Nihil habeo quod</b> ad te <b>scribam</b>. (Cic.) <i>Non ho niente da scriverti.</i></p></li>
	<li><p><b>Habeo quo confugiam.</b> <i>Ho (so) dove rifugiarmi.</i></p></li>
</ul>
</li>

<li><p>le subordinate introdotte da un <b>pronome relativo in dipendenza da <i>dignus, indignus, aptus, idoneus</b></i>.</p>

<ul>
	<li><p>Ille servos non putat <b>dignos quibus irascatur</b>. (Sen.) <i>Quello non reputa gli schiavi degni della sua collera. (lett.: con i quali si arrabbi)</i></p></li>
</ul>
</li>
</ul>

<h2>Proposizioni consecutive particolari</h2>

<p>Sono forme particolari di consecutive quelle introdotte:</p>

<ul>
	<li><p>dall’espressione impersonale <i><b>tantum abest ut... ut...</b></i>, in cui il primo <i>ut</i> introduce una proposizione complementare diretta (soggettiva), il secondo una proposizione consecutiva, di solito rafforzata da <i>etiam</i>, contra;</p>
	
	<ul>
		<li><p>Tantum abest <b>ut</b> scribi contra nos <b>nolīmus, ut</b> id etiam maxime <b>optemus</b>. (Cic.) <i>Manca tanto che non vogliamo che si scriva contro di noi, che anzi lo desideriamo moltissimo.</i></p></li>
	</ul>
</li>

<li><p>dall’espressione impersonale <i><b>in eo est ut</b> (ego, tu, nos</i> ecc.), «sono, sei, siamo... sul punto di»: <i>in eo est ut proficiscamur</i>, «siamo sul punto di partire»; <i>in eo erat ut proficisceremur</i>, «eravamo sul punto di partire»;</p>

	<ul>
		<li><p>Cum iam <b>in eo esset ut</b> muros <b>invadĕret</b> miles, deditio est facta. (Liv.) <i>Quando già i soldati erano sul punto di dare la scalata alle mura, avvenne la resa.</i></p></li>
	</ul>
	</li>
	
	<li><p>da <i><b>quin</b></i>, in dipendenza da una reggente negativa; <i>quin</i> può essere usato:</p>
	<ul>
		<li><p>con valore di <b>congiunzione</b>, equivalente a <i>ut non</i>;</p></li>
		
		<ul>
			<li><p>Numquam domum misi epistulam, <b>quin esset</b> ad te altĕra. (Cic.) <i>Non ho mai spedito a casa una lettera, che non ce ne fosse un’altra per te.</i></p></li>
		</ul>
	</li>
		
	<li><p>con valore di <b>pronome relativo</b>, invece di <i>qui non, quod non</i>, per sostituire il nominativo maschile e neutro e talvolta il nominativo e l’accusativo femminile del pronome relativo (negli altri casi si usa regolarmente il pronome relativo seguito da negazione: <i>cuius non, quibus non</i> ecc.).</p>

<ul>
	<li><p><b>Nemo</b> est tam fortis, <b>quin</b> (= qui non) rei novitate <b>perturbetur</b>. (Caes.) <i>Nessuno è tanto forte, da non rimanere sconvolto dalla novità della cosa.</i></p></li>
	
	<li><p><b>Nulla</b> profecto <b>natura</b> est, <b>quin</b> (= quae non) suam vim <b>retineat</b>. (Cic.) <i>Non c’è invero nessuna natura, che non conservi la sua particolare forza.</i></p></li>
</ul>
</li>

</li>
</ul>
</ul>

<h4>OSSERVAZIONI</h4>

<ol>
	<li><p>L’espressione <i>tantum abest ut diventa personale (tantum absum, abes, absŭmus</i> ecc.) quando non regge una proposizione complementare e non indica “mancanza”, ma “lontananza” da qualcosa. Es.: <i>Tantum <b>abes</b> a perfectione maximorum operum, <b>ut</b> fundamenta nondum <b>iecĕris</b></i>. (Cic.) «Sei tanto lontano dal compimento delle opere più importanti, che non hai ancora gettato le fondamenta». <i>Zama quinque dierum iter a Carthagine <b>abest</b>.</i> (Liv.) «(La città di) Zama dista da Cartagine cinque giorni di cammino».</p></li>
	
	<li><p>Il <i>quin</i> che introduce le relative consecutive negative è frequente in espressioni del tipo: <i>nemo est tam fortis quin</i>, «nessuno è così forte che non»; <i>nihil est tam detestabile quin</i>, «niente è così detestabile che non»; oppure in espressioni interrogative retoriche con senso negativo del tipo: <i>quis est tam fortis quin? (= nemo est tam fortis quin); quid est tam detestabile quin? (= nihil est tam detestabile quin)</i> ecc. Sull’origine e l’uso di <i>quin</i> v. anche par. 44.4.</p></li>
</ol>

<section aria-label="End">
<a href="proposizioni_finali.html">&#171; Le Proposizioni complementari Indirette; Proposizioni finali</a>
<a href="index.html">Index</a>
<a href="proposizioni_causali.html">Proposizioni causali &#187;</a>
</section>

</article>

</body>
</html>
