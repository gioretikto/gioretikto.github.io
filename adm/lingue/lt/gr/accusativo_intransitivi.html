<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0"> 
  <meta name="description" content="Verbi “intransitivi” costruiti con l’accusativo"/>
  <title>Verbi “intransitivi” costruiti con l’accusativo</title>
  <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
   
<div class="content">

<h1>Verbi “intransitivi” costruiti con l’accusativo</h1>

<p>Molti verbi intransitivi in italiano e propriamente anche in latino in determinate espressioni si possono costruire con l’accusativo, che non è però un vero complemento oggetto, bensì <b>accusativo di relazione</b>, che cioè specifica in relazione a che cosa il verbo esplica la sua azione, o accusativo dell’oggetto interno. Essi sono:</p>

<ul>
	<li><p>i <i>verba affectuum</i>;</p></li>
	<li><p>i verbi che significano «aver odore», «aver sete», «aver sapore»;</p></li>
	<li><p>i verbi con l’accusativo dell’oggetto interno;</p></li>
	<li><p>i verbi di movimento.</p></li>
</ul>

<p>Esaminiamo ciascuno di questi gruppi.</p>

<h2>I <i>verba affectuum</i></h2>

<p>I <i><b>verba affectuum</b></i> sono verbi che esprimono un sentimento dell’animo, gioioso o doloroso, come <i>doleo</i>, «dolersi»; <i>maereo</i>, «affliggersi»; <i>fleo, lugeo</i>, «piangere»; <i>queror, conquĕror, lamentor</i>, «lamentarsi»; <i>horreo</i>, «avere orrore, paura»; <i>fastidio</i>, «avere a noia»; <i>miror</i>, «meravigliarsi»; <i>rideo</i>, «ridersi di qualcuno, di qualcosa» ecc.; questi verbi possono essere costruiti con l’accusativo.</p>

<ul>
	<li><p>Quis non doluit reipublicae <b>casum</b>? (Cic.) <i>Chi non si dolse della disgraziata condizione della repubblica?</i></p></li>
	<li><p>Hi <b>suum fatum</b> querebantur. (Caes.) <i>Questi si affliggevano del loro triste destino.</i></p></li>
	<li><p>Sequăni Ariovisti <b>crudelitatem</b> horrebant. (Caes.) <i>I Sèquani avevano orrore della crudeltà di Ariovisto.</i></p></li>
</ul>

<h3>OSSERVAZIONI</h3>

<ol>
	<li><p>Alcuni di questi verbi reggono anche altri costrutti, talvolta più frequenti che l’accusativo, come l’<b>ablativo semplice</b> (compl. di causa) o preceduto dalle preposizioni <b>de, ex, pro</b>. Es.: <i>Amici <b>tuo dolore</b> maerent</i>. (Cic.) «Gli amici si affliggono per il tuo dolore».</p></li>

	<li><p>Anche altri verbi, affini per significato a quelli appena visti, che di norma si costruiscono con un caso diverso dall’accusativo (genitivo, dativo o ablativo), possono reggere l’accusativo (di relazione) quando il complemento è costituito da un <b>pronome neutro</b>. Es.: <i>Studeo philosophĭae</i>. «Mi dedico alla filosofia». <i><b>Hoc unum</b> studeo</i>. «A questo solo aspiro». <i>Laetor victoriā</i>. «Mi rallegro per la vittoria». <i>Laetor hoc</i>. «Mi rallegro di ciò». Dubito de tua constantia. «Dubito della tua costanza». <i>Nemo <b>hoc</b> dubitat</i>. «Nessuno dubita di ciò».</p></li>
</ol>

<h2>Verbi che significano «aver odore», «aver sete», «aver sapore»</h2>

<p>Possono reggere l’accusativo anche i verbi che indicano sensazioni olfattive o gustative, in senso reale o metaforico, come: <i>olĕo, redolĕo</i>, «aver odore, puzzare di»; <i>sapio, resipio</i>, «aver sapore di»; <i>sitio</i>, «aver sete di» ecc.</p>

<ul>
	<li><p>Catonis orationes redŏlent <b>antiquitatem</b>. (Cic.) <i>Le orazioni di Catone mandano odore di antico.</i></p></li>
	<li><p>Gladiator <b>sanguinem nostrum</b> sitiebat. (Cic.) <i>Il gladiatore era assetato del nostro sangue.</i></p></li>
</ul>

<p>I verbi con l’accusativo dell’oggetto interno</p>

<p>Alcuni verbi, pur essendo intransitivi, possono essere accompagnati dall’<b>accusativo di un nome derivato dalla stessa radice del verbo</b> o con significato affine a quello del verbo. Questo accusativo, che generalmente è accompagnato da un aggettivo, viene chiamato <b>accusativo dell’oggetto interno</b>. Le più comuni espressioni latine con l’accusativo dell’oggetto interno sono: vivere vitam (o aetatem), cenare cenam, pugnare pugnam (o <i>proelium</i>), somniare somnium, currere cursum, iurare iusiurandum, servire servitutem ecc.</p>

<ul>
	<li><p><b>Tertiam</b> iam <b>aetatem</b> hominum Nestor vivebat. (Cic.) <i>Nestore viveva (= vedeva) già la terza generazione umana.</i></p></li>

	<li><p><p><b>Mirum</b> somniavi <b>somnium</b>. (Plaut.) <i>Ho fatto un sogno meraviglioso.</i></p></li>
</ul>

<h2>I verbi di movimento</h2>

<p>I verbi semplici che indicano movimento, come <i>eo, curro, venio, gradior</i> ecc., sono generalmente intransitivi; quando però sono <b>composti con preposizioni che reggono l’accusativo</b>, come <i>trans, circum, ob, praeter</i> ecc., <b>diventano transitivi</b> per effetto della preposizione, quindi reggono l’accusativo e ammettono anche il passivo in tutte le forme (tranne, ovviamente, i deponenti).</p>

<ul>
	<li><p>Hannibal <b>Alpes</b> transiit. <i>Annibale valicò le Alpi.</i></p></li>
	<li><p>Iugurtha Auli <b>castra</b> circumvēnit. (Sall.) <i>Giugurta circondò l’accampamento di Aulo.</i></p></li>
	<li><p>Tamĕsis aegre pedibus <b>transiri</b> potest. (Caes.) <i>Il Tamigi può essere attraversato a piedi con difficoltà.</i></p></li>
	<li><p>Auli castra a Iugurtha <b>circumventa</b> sunt. <i>L’accampamento di Aulo fu circondato da Giugurta.</i></p></li>
</ul>

<section>
<a href="trans_intrans.html.html">&#171; Verbi transitivi in latino, intransitivi in italiano</a>
<a href="index.html">Index</a>
<a href="accusativo_impersonali.html">Verbi impersonali costruiti con l’accusativo &#187;</a>
</section>

</div>

</body>
</html>
