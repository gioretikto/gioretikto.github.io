<!DOCTYPE html>
<html>
<head>
 <meta charset="utf-8">
 <meta name="viewport" content="width=device-width, initial-scale=1.0"> 
 <meta name="description" content="Eneide"/>
 <title>Eneide</title>
 <link rel="stylesheet" type="text/css" href="../../../css/style.css" media="screen">
</head>

<body>

<nav>
 <ul>
 <li><a class="navbar" href="index.html">Grammatica</a></li>
 <li><a class="navbar" href="vocabolarietto.html">Vocabolarietto</a></li>
 </ul> 
</nav>

<div class="content">

<h1>Eneide</h1>

<p><b><a href="libroI.html">Libro I</a></b> Dopo il proemio e l’esposizione della vicenda, ha inizio la narrazione in <i>medias res</i>: l’eroe troiano Enea, scampato alla distruzione della sua città insieme a pochi compagni, si dirige dalla Sicilia verso l’Italia alla ricerca di una nuova patria. Giunone, ostile ai Troiani, convince il dio dei venti Eolo a scatenare una tempesta che causa la perdita di alcune navi. Enea approda sulle coste dell’Africa settentrionale, vicino a Cartagine, dove viene accolto dalla regina Didone. Durante un banchetto, l’eroe racconta la distruzione di Troia e le sue avventure.</p>

<p><b><a href="libroII.html">Libro II</a></b>: Enea racconta le ultime vicende di Troia (la partenza simulata dei Greci, l’inganno del cavallo di legno, la morte di Laocoonte). Dopo aver assistito alla morte di Priamo per mano di Pirro, figlio di Achille, Enea obbedisce all’ordine della madre Venere e si mette in salvo portando con sé il padre Anchise, il figlio Ascanio-Iulo, la moglie Creusa e i Penati. La moglie Creusa però scompare misteriosamente durante la fuga dalla città.</p>

<p><b>Libro III:</b> Enea e i compagni abbandonano Troia alla ricerca di una nuova patria. Dapprima approdano in Tracia, dove vengono a conoscenza dell’infelice sorte di Polidoro, figlio di Priamo, poi si recano a Delo dall’oracolo di Apollo, che li esorta a «cercare l’antica madre». Si dirigono quindi a Creta, da dove proveniva la stirpe di Dardano, ma dopo aver fondato una città sono costretti a riprendere il viaggio a causa di una pestilenza. Enea ha una visione dalla quale apprende che la terra destinatagli dal Fato è l’Ausonia. Una tempesta li spinge verso le Strofadi, isole abitate dalle Arpie. Dopo una sosta a Butroto, in Epiro, dove incontrano Andromaca, ora sposa di Eleno, si dirigono in Sicilia e approdano ai piedi dell’Etna nella terra dei Ciclopi. Anchise muore in Sicilia. I Troiani riprendono a navigare, ma vengono sorpresi da una tempesta scatenata da Eolo.</p>

<p><b>Libro IV</b> Il racconto di Enea è terminato e la regina Didone, innamoratasi dell’eroe, si confida con la sorella Anna. Grazie anche all’accordo fra Venere e Giunone, durante una battuta di caccia si consuma l’unione fra i due. Enea, dimentico della sua missione, viene sollecitato da Mercurio, inviato da Giove, a riprendere il mare e a dirigersi in Italia a fondare una nuova città. Didone, informata dei preparativi della partenza, cerca di trattenere Enea, che 
però decide di partire. La regina, disperata, mentre Enea salpa, si uccide con la spada dell’eroe.</p>

<p><b>Libro V</b> Enea si dirige in Sicilia presso Erice dove, ospitato da Aceste, celebra i giochi funebri in memoria del padre. Le donne troiane, stanche delle peregrinazioni e istigate da Giunone, incendiano le navi che vengono salvate da un temporale scatenato da Giove. Enea decide di lasciare in Sicilia le donne, i bambini e i vecchi; il padre Anchise gli appare in sogno e lo esorta a compiere un viaggio negli Inferi. Enea parte alla volta di Cuma; durante il tragitto, muore il nocchiero Palinuro.</p>

<p><b>Libro VI</b>: Enea giunge a Cuma dove, guidato dalla Sibilla, profetessa di Apollo, visita il regno dei morti. Incontra prima Palinuro e poi nell’antinferno Didone, che non gli rivolge neppure la parola. Dopo aver oltrepassato il Tartaro, giunge nei Campi Elisi dove incontra il padre Anchise che, 
mostrandogli le anime destinate a reincarnarsi nei suoi discendenti, gli rivela la grandezza cui è destinata Roma. Enea esce dagli Inferi e riprende la navigazione.</p>

<p><b>Libro VII:</b> Enea arriva alla foce del Tevere e comprende di essere giunto nella terra destinatagli dal Fato. L’eroe invia un’ambasceria al re del luogo, Latino, che, memore di un vaticinio che gli prediceva un genero straniero, lo accoglie benevolmente promettendogli in sposa la figlia Lavinia. Giunone invia la furia Aletto da Amata, moglie di Latino, e da Turno, re dei Rutuli e promesso sposo di Lavinia, per scatenare una guerra fra Latini e Troiani. Giu-
none stessa spalanca le porte del tempio di Giano e ha inizio la guerra.</p>

<p><b>Libro VIII</b>: Enea è in difficoltà e, su suggerimento del dio Tiberino, risale il Tevere per chiedere l’aiuto del re arcade Evandro, nemico dei Latini, che abita dove sorgerà Roma. Evandro accoglie Enea, si allea con lui e gli affida un contingente di soldati guidato dal figlio Pallante. Su suggerimento di Evandro, Enea si allea anche con gli Etruschi, ostili a Turno. Venere consegna a Enea delle nuove armi forgiate da Vulcano, fra cui spicca uno scudo su cui sono raffigurati episodi significativi della futura storia di Roma.</p>

<p><b>Libro IX</b>: Mentre Enea è lontano, il campo troiano è assediato da Turno e dai suoi alleati. Turno incendia le navi troiane che vengono salvate dall’intervento di Cibele, che le trasforma in ninfe. Di notte, Eurialo e Niso cercano di raggiungere Enea per avvertirlo della situazione, ma vengono uccisi.</p>

<p><b>Libro X</b> Si apre con il concilio degli dèi invitati alla concordia da Giove. Enea, informato dalle ninfe della situazione, giunge in aiuto ai suoi. Pallante viene ucciso da Turno, che lo spoglia delle sue armi; Enea a sua volta uccide Mezenzio e il suo giovane figlio Lauso, alleati di Turno.</p>

<p><b>Libro XI</b>: Un solenne corteo funebre riporta il cadavere di Pallante a Evandro, il quale concede una tregua ai Latini. Tuttavia la guerra riprende e muoiono molti guerrieri, fra i quali la giovane Camilla, alleata di Turno.</p>

<p><b>Libro XII</b>: Si stabilisce che la guerra venga decisa da un duello fra Turno ed Enea. Nel frattempo Giove si rivolge a Giunone, implacabile nemica dei Troiani, e la persuade a deporre il suo odio. Turno, ferito da Enea, lo dichiara vincitore e lo supplica di non ucciderlo; Enea dapprima esita, poi, non appena vede che Turno indossa le armi di Pallante, lo uccide.</p>

<section>
<a href="comparative_sup.html">&#171; The comparative of superiority</a></p>
<a href="index.html">Index</a>
<a href="peculiaritiescomp.html">Peculiarities of comparatives and superlatives &#187;</a>
</section>

</div>

</body>
</html>