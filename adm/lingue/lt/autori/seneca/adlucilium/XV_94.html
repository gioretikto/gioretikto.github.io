<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Epistola 94. XV Libro"/>
	<title>Epistola 94. XV Libro</title>
	<link rel="stylesheet" type="text/css" href="../../../../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Index</a></li>
		<li><a class="navbar" href="../../grammar/index.html">Grammatica</a></li>
	</ul>
</nav>

<article>

<h2>Epistola 94. XV Libro</h2>

<p>Il passo è tratto dalla conclusione dell’epistola 94, una delle più lunghe di tutto l’epistolario, avente come tema, insieme alla lettera 95, la questione del metodo più efficace per insegnare la filosofia.</p>

<h2>Chi è saggio non segue il volgo</h2>

<p>Non est per se magistra innocentiae solitudo nec frugalitatem docent rura, sed ubi testis ac spectator abscessit, vitia subsidunt, quorum monstrari et conspici fructus est. Quis eam, quam nulli ostenderet, induit purpuram? quis posuit secretam in auro dapem? quis sub alicuius arboris rusticae proiectus umbra luxuriae suae pompam solus explicuit? <sup>2</sup>Nemo oculis suis lautus est, ne paucorum quidem aut familiarium, sed apparatum vitiorum suorum pro modo turbae spectantis expandit. Ita est: inritamentum est omnium, in quae insanimus, admirator et conscius. Ne concupiscamus efficies, si ne ostendamus effeceris. Ambitio et luxuria et inpotentia<sup>3</sup> scaenam desiderant; sanabis ista, si absconderis. Itaque si in medio urbium fremitu conlocati sumus, stet ad latus monitor et contra laudatores ingentium patrimoniorum laudet parvo divitem et usu opes metientem. Contra illos, qui gratiam ac potentiam attollunt, otium ipse suspiciat traditum litteris et animum ab externis ad sua reversum.</p>

<p>La solitudine non è di per sé maestra di integrità né la campagna insegna la moderazione, ma, dove non vi siano un testimone ed uno spettatore, cessano i vizi, il cui piacere consiste nell’essere ostentati e nell’attirare gli sguardi. Chi indossa quell’abito di porpora che non potrebbe mostrare a nessuno? Chi ha imbandito un vasellame in oro per un banchetto appartato? Chi sdraiato all’ombra di qualche albero di campagna in totale solitudine ha dispiegato la magnificenza del suo lusso? Nessuno si mostra sontuoso per i suoi occhi, neppure per quelli di pochi o dei familiari, ma svela la ricercatezza dei propri vizi in proporzione alla massa degli spettatori. È così: di stimolo a tutte le nostre follie è chi ne è ammiratore e chi ne è a conoscenza. Otterrai di non provare tali desideri, se fa rai in modo di non ostentarli. L’ambizione, il lusso e la prepotenza hanno bisogno della messinscena: guarirai codeste passioni, se le nasconderai. Pertanto, se siamo impegnati in mezzo al tumulto delle città, ci affianchi un consigliere e in contrasto con coloro che lodano gli ingenti patrimoni elogi chi si accontenta di poco e giudica le ricchezze sulla base della loro utilità. Al contrario di quelli che esaltano il favore e il potere, egli ammiri la serenità affidata agli studi e un animo ritiratosi in se stesso dalle cose esterne.</p>

<footer>1. Argomentazione per esempi concreti, strutturata mediante anafore (quis... quis... quis), parallelismi e politpoti (ad es. Ne concupiscamus efficies si ne ostendamus effeceris), impreziosita dalla climax (ambitio et luxuria et inpotentia) e dalle antitesi, che sono figura «sovrana» nella prosa di Seneca (ad es. pro modo turbae vs opes usu metientem; gratiam ac potentiam vs otium ... et animum; ab externis vs ad sua). 2. Non mancano alcune tipiche sententiae, brevi ed efficaci (<i>Nemo oculis suis lautus est</i>). 3. <i>inpotentia</i> è un falso amico, va tradotto con strapotere.</footer>

<h2>Analisi linguistica e/o stilistica</h2>

<p>Nel passo Seneca adotta un registro medio, evitando un atteggiamento cattedratico, in linea con l’idea di una trasmissione del sapere come condivisione e cammino da percorrere insieme al <i>discipulus</i>, in questo caso Lucilio. Ben lontano dallo stile ciceroniano, Seneca predilige una sintassi prevalentemente paratattica, in cui si susseguono frasi piuttosto brevi e incalzanti e proprio per questo particolarmente incisive, che assumono spesso il valore di sententiae, come ha ben spiegato un illustre studioso dello stile senecano, Alfonso Traina, nel suo saggio Lo stile “drammatico” del filosofo Seneca. Seneca, dopo aver enunciato la tesi (<i>hoc est enim sapientia…expulerit</i>), apporta come exemplum la differenza tra comportamento pubblico e privato, che illustra attraverso una serie di situazioni tratte dalla quotidianità e proposte attraverso interrogative retoriche scandite dall’anafora del pronome quis, mentre domanda e risposta appaiono collegate dal poliptoto <i>nulli/nemo</i>. La contrapposizione tra <i>populus</i> e <i>sapiens</i> è marcata dall’antitesi tra campi semantici opposti: se al primo e al vizio sono riferiti termini relativi all’ostentazione, alla follia, al lusso (<i>hortatores insaniae, testis, spectator, monstrari, conspici, ostenderet, auro, luxuriae, pompam, scaenam</i>), al secondo termini afferenti al nascondere, alla guarigione, alla moderazione, anche nella forma della loro negazione (<i>ne concupiscamus… ne ostendamus</i>, evidenziato dall’anafora della negazione e dall’omoteleuto e accompagnato dal poliptoto del verbo efficio; sanabis…absconderis, che richiama in chiusura di frase effeceris). Il cuore dell’opposizione si esplica, poi, nell’immagine del sapiens che, <i>in medio urbium fremitu</i> (da notare l’allitterazione di nasale e liquida), si affida al suo <i>monitor</i> (efficace il chiasmo <i>in medio…fremitu conlocati sumus/stet ad latus</i>), che si oppone alla tendenza dominante nell’interpretazione della ricchezza, evidenziata dalla figura etimologica (laudatores/laudet), come sottolineato dall’antitesi ingentium/parvo. Particolarmente efficace l’uso del lessico della guarigione, che presuppone un animo malato bisognoso di una terapia morale, che può derivargli solo dalla filosofia (litteris) e dal ripiegamento in se stesso (reversum implica un movimento contrario rispetto ad <i>attollunt</i>).</p>

<h2>Approfondimento e riflessioni personali</h2>

<p>Il passo si presta a numerosi riferimenti: Orazio, ad esempio, aveva individuato in una vita semplice, nella letteratura e nell’amicizia sincera di pochi amici la strada per garantirsi la serenità e liberarsi dalle ambizioni, dietro cui si perdono gli uomini. Virgilio individua nelle <i>Bucoliche</i> un ideale di vita, espresso nel personaggio di Titiro, che in un’esistenza appartata dedita all’<i>otium</i> poetico consenta di salvarsi dalla violenza della storia. Un autore molto vicino a Seneca è Persio, il quale, supportato dalla stessa filosofia stoica, vede <i>nell’otium</i> filosofico uno strumento per giungere alla conoscenza di sé e liberarsi dalle passioni, che corrodono la società contemporanea. Anche nel De vera religione di Agostino troviamo l’invito “<i>non uscire fuori di te, ritorna in te stesso; la verità abita nell’uomo interiore</i>”: di fronte ad una realtà esterna ingannevole e superficiale, allettante ma falsa l’uomo può, infatti, scoprire dentro di sé la presenza del divino e della verità; da qui nasce l’esortazione a rientrare in se stessi e a cogliere con l’anima ciò che all’esterno di sé è impossibile trovare.<br> Per quanto riguarda i riferimenti al mondo contemporaneo si possono sviluppare vari spunti:</p>

<ul>
	<li><p>l’importanza dell’esteriorità nei modelli proposti dai media;</p></li>
	<li><p>l’ostentazione di sé sui social;</p></li>
	<li><p>la denigrazione dell’immagine altrui;</p></li>
	<li><p>la scarsa importanza data alla propria interiorità;</p></li>
	<li><p>la difficoltà a conoscere se stessi;</p></li>
	<li><p>l’influenza e il condizionamento dell’approvazione altrui nella società di massa.</p></li>
</ul>

<section aria-label="End">
<a href="syllable.html">&#171;The Syllable</a>
<a href="index.html">Index</a>
<a href="parallelpostulate.html">Parallel Postulate&#187;</a>
</section>

</article>

</body>
</html>