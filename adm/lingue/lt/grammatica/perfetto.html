<!DOCTYPE html>
<html lang="en">
<head>
    <meta charset="utf-8">
    <meta name="viewport" content="width=device-width, initial-scale=1.0">
    <meta name="description" content="Il perfetto"/>
    <title>Il perfetto</title>
    <link rel="stylesheet" type="text/css" href="../../../style.css" media="screen">
</head>

<body>

<nav>
    <ul>
        <li><a class="navbar" href="../../index.html">Home</a></li>
        <li><a class="navbar" href="index.html">Index</a></li>
    </ul>
</nav>

<div class="content">

<h1>Il perfetto</h1>

<p>Si suole distinguere due tipi di perfetto: il perfetto storico e il perfetto logico.</p>

<ul>
	<li><p>Il <b>perfetto storico</b></p>
	
	<p>Il perfetto storico, il più comune, è quello usato nelle narrazioni; indica un’azione compiuta nel passato, con valore assoluto, per lo più puntuale e conclusa. Corrisponde generalmente al passato remoto italiano.</p>
	
	<ul>
		<li><p>Post Codrum nemo Athenis <b>regnavit</b>. (Iust.) <i>Dopo Codro, ad Atene non regnò nessuno.</i></p></li>
	</ul>
	
	<p>Si può considerare una forma particolare di perfetto storico il <b>perfetto gnomico</b> (o <b>sentenzioso</b>), che indica un’azione considerata in sé e per sé, fuori del tempo, ed è usato per riferire massime, sentenze e proverbi derivati dall’esperienza del passato e validi in tutti i tempi; in italiano si rende col presente, o con «solere» e l’infinito.</p>
	
	<ul>
		<li><p>Nil sine magno vita labore <b>dedit</b> mortalibus. (Hor.) <i>La vita nulla concede (suol concedere) ai mortali senza grande fatica.</i></p></li>
	</ul>
	
	</li>
	
	<li><p><b>Il perfetto logico</b></p>
	
	<p>Il perfetto logico esprime un’<b>azione svoltasi nel passato</b>, ma <b>i cui effetti durano ancora nel presente</b>, per cui alcuni grammatici lo chiamano anche “perfetto presente”; ha generalmente funzione di tempo principale e corrisponde al nostro passato prossimo.</p>
	
	<ul>
		<li><p>Nonne hic homo modo me pugnis <b>contŭdit? Fecit</b>, hercle, nam etiam mi nunc malae dolent. (Plaut.) <i>Non mi ha forse quest’uomo testé ammaccato di pugni? L’ha fatto, per Ercole, infatti mi fanno ancora male le mascelle</i>.</p></li>
		<li><p>Ita <b>vixi</b> ut non frustra me natum existimen (Cic. De Sen. 23) <i>Son vissuto in modo da non ritenermi nato inutilmente</i>.</p></li>
	</ul>
	
<p>Il perfetto logico di alcuni verbi indica la conseguenza presente che risulta dal compimento dell’azione passata, e perciò corrisponde a un presente in italiano; sono perfetti logici con significato di presente i verbi <i><b>memini</b></i> («ho richiamato alla memoria», quindi «ricordo»); <i><b>odi</b></i> («ho concepito aborrimento», quindi «odio»); <i><b>onovi</b></i> («ho conosciuto», quindi «so»); <i><b>consuevi</b></i> («mi sono abituato», quindi «sono solito») ecc.</p>

<ul>
	<li><p><b>Odi</b> falsas inscriptioned statuarum (Cic. <i>Ad Att.</i> VI, 1) <i>Odio le falsi epigrafi delle statue</i>.</p></li>
	<li><p><b>Odi</b> et amo <i>Odio e amo</i></p></li>
	<li><p>Hoc extremo vitae tempore homines facere <b>consueverunt</b> (Ces. <i>B. C</i>. II, 4) <i>negli estremi momenti della loro vita gli uomini son soliti far ciò</i>.</p></li>
</ul>

</li>
</ul>
	
<h4>OSSERVAZIONI</h4>

<ol>
	<li><p>Si ricorda che va reso con l’imperfetto il perfetto nelle frasi del tipo: <i>Alcibiădes Atheniensis fuit</i>, «Alcibiade era ateniese»; <i>Hannĭbal Hamilcăris filius fuit</i>, «Annibale era figlio di Amilcare».</p></li>

	<li><p>Il latino possedeva anche perifrasi assai efficaci costituite dal <b>participio perfetto + <i>habeo</i></b>, impiegate per evidenziare il risultato permanente di un’azione passata: <i>exploratum habeo, compertum habeo</i>, «so per certo»; <i>deliberatum habeo, constitutum habeo</i>, «ho deciso» ecc. Es.:</p>

<ul>
	<li><p><i><b>Compertum habeo</b> verba virtutem non addĕre</i>. (Sall.) «So per certo (per esperienza) che le parole non valgono a creare il coraggio».</p></li>
</ul>

<p>Da questa costruzione perifrastica è derivato il passato prossimo italiano. Si osservi pure: <i>Haeduorum perfidiam Caesar perspectam habebat</i>. (Caes.) «Cesare teneva per provata la slealtà degli Edui»; diverso sarebbe il senso col piuccheperfetto <i>perspexĕrat</i>, «aveva provato».</p></li>
	
	<li><p>Il <b>perfetto passivo</b> di alcuni verbi, come <i><b>aperio, claudo, divĭdo, occupo</b></i> ecc. può presentare delle ambiguità di significato. Ad esempio, l’espressione <i>Ianua aperta est</i> può significare: «La porta fu, venne aperta» (predicato verbale, perfetto passivo), oppure: «La porta è, sta aperta» (predicato nominale, presente). La corretta interpretazione dipende dal contesto o dalla presenza di altri elementi grammaticali che aiutano a precisare il significato; ad esempio, nella frase: <i>Ianua aperta est <b>ab ancilla</b></i>, il complemento d’agente implica la presenza di un verbo passivo; diversamente, in una frase come: <i>Ianua iam <b>aperta est</b>: intrate</i>!, «La porta è / sta già aperta: entrate!» l’invito a entrare implica che la porta “è aperta”.</p></li>
</ol>

<h2>Il piuccheperfetto</h2>

<p>Il piuccheperfetto indicativo esprime un’<b>azione compiuta nel passato</b>, generalmente in rapporto a un’altra azione pure compiuta nel passato. Quando è usato in una proposizione principale indica un’azione compiuta nel passato e ormai conclusa. Corrisponde al trapassato prossimo italiano.</p>

<ul>
	<li><p>Me, qui liber <b>fuĕram</b>, servum <b>fecit</b>. (Plaut.) <i>Fece schiavo me, che ero stato un uomo libero.</i></p></li>
	<li><p>Pyrrhi temporibus iam Apollo versus facere <b>desiĕrat</b>. (Cic.) <i>Al tempo di Pirro Apollo aveva già cessato di dare responsi</i>.</p></li>
</ul>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="sulfides.html">Sulfides&#187;</a>
</section>

</div>

</body>
</html>
