<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="Ablativo di compagnia e di unione"/>
    <title>Ablativo di compagnia e di unione</title>
    <link rel="stylesheet" type="text/css" href="../../../style.css" media="screen">
</head>

<body>

<nav>
 <ul>
 <li><a class="navbar" href="../../../index.html">Domus</a></li>
 <li><a class="navbar" href="index.html">Grammatica</a></li>
 <li><a class="navbar" title="Authors" href="../authors/index.html">Auctōrēs</a></li>
 <li><a class="navbar" title="Authors" href="../cultura/index.html">Cultūra</a></li>
 </ul>  
</nav>
      
<div class="content">

<h1>Ablativo di compagnia e di unione</h1>

<p>L’ablativo di compagnia e quello di unione sono entrambi preceduti dalla preposizione <i><b>cum</b></i>, che esprime il valore sociativo strettamente connesso con il valore strumentale di questo tipo di ablativo.</p>

<p>Propriamente il <b>complemento di compagnia</b> indica la persona o l’essere animato insieme con cui si compie una certa azione; se invece l’azione viene compiuta insieme con un essere inanimato si ha il <b>complemento di unione</b>. Entrambi, come si è detto, si rendono in latino con <b><i>cum</i> + ablativo</b>.

<ul>
	<li><p>Vagamur egentes <b>cum coniugibus</b> et <b>liberis</b>. (Cic.) <i>Andiamo qua e là mendicando con le mogli e i figli.</i></p></li>
	<li><p>Hic <b>magno cum pondere</b> auri Thebas venit. (Nep.) <i>Questi giunse a Tebe con una grande quantità d’oro.</i></p></li>
</ul>

<h3>OSSERVAZIONI</h3>

<ol>
	<li><p>Con i termini militari (riferiti a una collettività di persone), come <i>agmen, exercitus, copiae, comitatus</i> («sèguito»), <i>legio, manus, navis</i> ecc., accompagnati da attributo (che non sia un numerale), si può trovare l’ablativo semplice. Es.: <i>Albani <b>ingenti exercitu</b> impetum fecēre</i>. (Liv.) «Gli Albani fecero un assalto con un imponente esercito»; quando invece i termini militari sono senza attributo, la preposizione è obbligatoria. Es.: <i>Ambiŏrix <b>cum equitatu</b> proficiscitur</i>. (Caes.) «Ambiorige parte con la cavalleria».</p></li>
	
	<li><p>Si usa <b><i>cum</i> + ablativo</b> anche in dipendenza da verbi che esprimono significato ostile o reciproco, come pugnare cum («combattere con, contro»), <i>disserĕre <b>cum</b></i> («discutere con»), communicare cum («comunicare con»), miscēre cum («unire con») ecc. Es.: <i>Romani <b>cum equitatu</b> Helvetiorum proelium committunt</i>. (Caes.) «I Romani si scontrano con la cavalleria degli Elvezi».</p>
</ol>

<h2>Ablativo di modo o maniera</h2>

<p>L’ablativo di modo o maniera indica <b>in quale modo si compie l’azione espressa dal verbo</b>; corrisponde al <b>complemento di modo</b> italiano. Può essere espresso in <b>ablativo semplice</b> o con la preposizione <i><b>cum</b></i>. Generalmente si ha:</p>

<ul>
	<li><p><b><i>cum</i> + ablativo</b> davanti a un sostantivo usato da solo;</p>
	<ul>
		<li><p>Fictas fabulas <b>cum voluptate</b> legimus. (Cic.) <i>Leggiamo con piacere i racconti favolosi.</i></p></li>
	</ul>
	</li>
	
	<li><p>ablativo semplice, oppure col <i><b>cum</b></i> interposto, quando il sostantivo è accompagnato da un aggettivo.</p>
	<ul>
		<li><p>Verum <b>summa cura studioque</b> conquirimus. (Cic.) <i>Ricerchiamo la verità con somma cura e passione.</i></p></li>
		<li><p>Magna <b>cum cura</b> atque <b>diligentia</b> scripsit. (Cic.) <i>Scrisse con grande cura e diligenza.</i></p></li>
	</ul>
	</li>
</ul>

<p>L’ablativo di modo può essere sostituito da un avverbio di modo di significato affine; si osservino le corrispondenze:</p>

<table>
<thead>
<tr><th>ABLATIVO DI MODO</th> <th>AVVERBIO DI MODO</th></tr>
</thead>

<tbody>
<tr><td>cum diligentia</td> <td><b>diligenter</b> <i>con diligenza</td></tr>
<tr><td>magna, summa (cum) diligentia</td> <td><b>diligentissime</b> <i>con grande, con grandissima diligenza</td></tr>
<tr><td>cum virtute</td> <td><b>strenue</b> <i>con valore</td></tr>
<tr><td>magna (cum) virtute</td> <td><b>strenuissime</b> <i>con grande valore</td></tr>
<tr><td>cum voluptate</td> <td><b>libenter</b> <i>con piacere</td></tr>
<tr><td>magna (cum) voluptate</td> <td><b>libentissime</b> <i>con grande piacere</td></tr>
<tr><td>cum ardore</td> <td><b>acriter</b> <i>con ardore, con accanimento</td></tr>
<tr><td>magno (cum) ardore</td> <td><b>acerrime</b> <i>con grande ardore / accanimento</td></tr>
</tbody>
</table>

<h2>Ablativo semplice di modo</h2>

<p>Il complemento di modo viene espresso in ablativo semplice:</p>

<ul>
	<li><p>con sostantivi che significano di per sé “modo”, “usanza”, “intenzione”, “proposito” ecc., come <i>modus, mos, ritus, mens, consilium</i> ecc., e quando il sostantivo è accompagnato dall’aggettivo indefinito <i>nullus</i>. Es.: <i><b>tali</b> modo</i>, «in tal modo, così»; <i><b>more</b> maiorum</i>, «secondo il costume degli antenati»; <i><b>more / ritu</b> feminarum</i>, «alla maniera delle donne, come le donne»; <i>hac <b>mente</b>, hoc <b>consilio</b></i>, «con questa intenzione, proposito»; <i><b>nullo</b> ordine,</i> «senza alcun ordine»; <i><b>nullo</b> labore</i>, «senza alcuna fatica»; nulla difficultate, «senza alcuna difficoltà»; nulla disciplina, «senza alcuna disciplina» ecc.;</p>
	
	<ul>
		<li><p>(Sapiens) nutu, quod volet, conficiet <b>nullo labore, nulla molestia</b>. (Cic.) <i>Il sapiente compirà con un cenno ciò che vorrà, senza alcuna fatica, senza alcun fastidio.</i></p></li>
	</ul>
	</li>
	
	<li><p>con sostantivi usati in senso avverbiale come <i><b>iure</b></i>, «a ragione», «a buon diritto»; <b><i>iniurā</i></b>, «a torto»; vi, «con violenza»; <i>fraude, dolo</i>, «con inganno»; merito, «meritatamente».</p>
	
	<ul>
		<li><p>Praetores <b>merito</b> ac <b>iure</b> laudantur. (Cic.) <i>I pretori meritatamente e giustamente sono lodati.</i></p></li>
	</ul>
	</li>
</ul>

<h3>OSSERVAZIONE</h3>

<p>Possono ricondursi al complemento di modo anche le espressioni con <i><b>per</i> + accusativo</b>: <i>per vim</i>, «per forza»; <i>per fraudem</i>, «con la frode»; <i>per dolum</i>, «con l’inganno»; <i>per insidias</i>, «con l’insidia»; <i>per iocum</i>, «per scherzo»; <i>per speciem</i>, «sotto l’apparenza» ecc., sebbene in questi casi non sia sempre facile distinguere fra il complemento di modo e quello di mezzo.</p>

<h2>Ablativo di abbondanza</h2>

<p>Ha valore strumentale anche l’<b>ablativo di abbondanza</b>, usato in dipendenza da verbi che significano «<b>abbondare</b>», «<b>riempire</b>», «<b>caricare</b>», come <i> implĕo, explĕo, replĕo, complĕo, onĕro, cumŭlo</i> («caricare»), <i>augĕo, afflŭo</i> («abbondare»), <i>locuplēto</i> («arricchire»), <i>refercio </i>(«riempire»), e da participi e aggettivi derivati da questi verbi o di significato affine, come <i>plenus, refertus, confertus, replētus, opplētus, onustus, praedĭtus</i> ecc.</p>

<ul>
	<li><p>Deus <b>bonis omnibus</b> explevit mundum. (Cic.) <i>Dio riempì di tutti i beni il mondo.</i></p></li>
	<li><p>Erant plena <b>laetitia</b> et <b>gratulatione</b> omnia. (Caes.) <i>Tutto era pieno di gioia e di felicitazioni.</i></p></li>
</ul>

<h4>OSSERVAZIONE</h4>

<p>Gli aggettivi <i>plenus</i> e <i>refertus</i>, «pieno», reggono anche il <b>genitivo</b>, sebbene refertus si trovi più frequentemente con l’ablativo. Es.:<i> Gallia est plena <b>civium Romanorum</b></i>. (Cic.) «La Gallia è piena di cittadini romani». <i>Insula referta <b>divitiis</b></i>. (Cic.) «Isola piena di ricchezze».</p>

<section>
<a href="ablativo_argomento_mezzo.html">&#171;Ablativo d'argomento; Ablativo di mezzo o strumento</a>
<a href="index.html">Index</a>
<a href="ablativo_causa.html">Ablativo di causa &#187;</a>
</section>

</div>

</body>
</html>
