<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="L’analisi della frase complessa">
	<title>L’analisi della frase complessa</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>L’analisi della frase complessa</h1>

<p>Il <b>periodo</b>, o <b>frase complessa</b>, è formato da <b>due o più proposizioni unite fra loro</b>. Ogni periodo è limitato dal punto (segno di interpunzione forte). <br> La sintassi del periodo studia da quante e quali proposizioni è composto un periodo e quali relazioni esistono tra loro. <br> Abbiamo quindi frasi semplici (o proposizioni) e frasi complesse (o periodi). A differnza della <b>frase semplice</b>, che non comporta un'articolazione in frasi diverse, la <b>frase complessa</b> è quella che contiene al suo interno <b>due o più frasi semplici</b>. Il rapporto tra queste frasi può essere basato sulla <b>coordinazione</b> oppure sulla <b>subordinazione</b>. Vediamo un esempio</p>

<ul>
	<li><p>Ieri ho studiato <b>e</b> poi sono andato al parco.</p></li>
	<li><p>Ieri, <b>dopo che</b> ho studiato, sono andato al parco.</p></li>
</ul>

<p>Le due frasi esprimeono lo stesso contenuto, ma hanno una struttura diversa sul piano sintattico. La prima frase è costituita da due proposizioni coordinate tramite la congiunzione «e», la seconda invece è formata da una <b>frase principale</b> e da una <b>frase dipendente</b>, o <b>subordinata</b>: quest'ultima è introdotta da «dopo che» e corrisponde a una proposizione temporale. Le frasi subordinate possono essere di forma <b>esplicita</b> (qunado hanno il predicato coniugato in un <b>modo finito</b> − indicativo, congiuntivo o condizionale), oppure <b>implicita</b> (se il predicato è coniugato in un <b>modo indefinito</b> − infinito, participio o gerundio).</p>

<ul>
	<li><p>Parlava piano <b>perché era afono</b> (predicato all'ind. ⟶ forma <b>esplicita</b>)</p></li>
	<li><p><b>Camminando</b> velocemente giunsi a lavoro puntuale (predicato al gerundio ⟶ forma <b>implicita</b>)</p></li>
</ul>


<h2>Principale, coordinata, subordinata</h2>

<p>La proposizione può essere:</p>

<ul>
	<li><p><b>principale</b> o <b>indipendente</b>: se è autonoma e ha senso compiuto anche isolata dal periodo (<i>Mentre gli altri sono a scuola</i>, <b>Elio è a casa</b>);</p></li>
	<li><p><b>subordinata</b> o <b>dipendente</b>: se dipende da un’altra proposizione, che può essere una principale o a sua volta una subordinata, ed è introdotta da una congiunzione subordinante. Isolata dal periodo, non ha senso compiuto (<b>Poiché ha riso molto</b>, <i>è tutta rossa in viso</i>);</p></li>
	<li><p>coordinata: se è sullo stesso piano di quella cui è legata da una congiunzione coordinante o da un segno di interpunzione debole. Una proposizione può essere coordinata sia alla principale sia, a sua volta, a una subordinata. Quando due o più proposizioni sono coordinate da congiunzioni, si dice che sono legate per polisindeto (<i>Angelo compra il giornale</i> <b>e lo legge</b>); quando sono legate da segni di
interpunzione, si dice che sono coordinate per <b>asindeto</b> (Venni, vidi, vinsi).</p></li>
</ul>

<p>In relazione alle congiunzioni coordinanti usate, possiamo avere diversi tipi di proposizioni coordinate:</p>

<ul>
	<li><p><b>copulativa</b> (<i>Gioca <b>e</b> salta</i>);</p></li>
	<li><p><b>esplicativa</b> (<i>Gioca, <b>cioè</b> è sempre allegra</i>);</p></li>
	<li><p><b>correlativa</b> (<i>Gioca <b>tanto</b> a casa <b>quanto</b> gioca a scuola</i>);</p></li>
	<li><p><b>disgiuntiva</b> (<i>Studia <b>altrimenti</b> non può giocare</i>);
	<li><p><b>avversativa</b> (<i>Gioca <b>ma</b> dovrebbe studiare</i>);
	<li><p><b>conclusiva</b> (<i>Gioca, <b>quindi</b> si diverte</i>).</p></li>
</ul>

<p>Una proposizione può essere retta sia da una principale, sia da una secondaria: entrambe, quindi, possono essere <b>reggenti</b>.</p>

<ul>
	<li><p><b><i>Lucio va in bici</i></b> (principale e reggente) <i>così impiega meno tempo</i> (secondaria).</p></li>
	<li><p><b><i>Lucio va in bici</i></b> (principale e reggente) <i>così impiega meno tempo</i> (secondaria di 1° grado e reggente della successiva) <i>per raggiungere l’ufficio</i> (secondaria di 2° grado).</p></li>
</ul>

<p>Come i complementi, le proposizioni secondarie completano il significato della proposizione principale. La differenza tra complemento e proposizione sta nel fatto che il complemento non contiene una forma verbale definita, mentre la proposizione deve contenerne necessariamente una.</p>

<p>Il periodo può essere:</p>

<ul>
	<li><p><b>semplice</b>, se è formato da una sola proposizione indipendente (<i>Silvana canta</i>);</p></li>
	<li><p><b>composto</b>, se è formato da due o più proposizioni indipendenti, coordinate fra loro (<i>Silvana canta e balla</i>);</p></li>
	<li><p><b>complesso</b>, se è formato da più proposizioni di diversa natura: principale, secondarie, coordinate (<i>Quando va in discoteca, Silvana canta e balla perché ama il divertimento</i>).</p></li>
</ul>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="proposizioni_indipendenti.html">Le proposizioni indipendenti»</a>
</section>

</article>

</body>
</html>
