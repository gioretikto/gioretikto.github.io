<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Legge"/>
	<title>Legge</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Legge</h1>

<p>Dal 1° gennaio 2016, con l’inserimento del Rendiconto finanziario tra i prospetti contabili obbligatori, la geografia degli schemi di Bilancio è radicalmente cambiata. Oggi il Bilancio d’esercizio deve essere in grado di descrivere contemporaneamente gli effetti indotti dalle operazioni di gestione su tre grandezze cruciali: il <b>Patrimonio</b>, il <b>Reddito</b> e la <b>Moneta</b>, mutando in tal modo il suo aspetto, per così dire, da figura piana a figura solida.</p>

<p>Il D.Lgs. 18 agosto 2015 n. 139, di recepimento della Direttiva 2013/34/UE, ha infatti così modificato il comma 1 dell’art. 2423 C.C.: “Gli amministratori devono redigere il bilancio di esercizio, costituito dallo stato patrimoniale, dal conto economico, dal rendiconto finanziario e dalla nota integrativa”, imponendo così esplicitamente il Rendiconto finanziario quale terzo schema contabile primario del Bilancio. </p>

<p>Il Codice Civile non entra nel merito del dettaglio dello schema del Rendiconto finanziario e <b>non prescrive
quindi uno schema vincolato</b> da utilizzare così come al contrario prevede per lo Stato patrimoniale, il Conto
economico e la Nota integrativa. Il Rendiconto finanziario è stato invece disciplinato dall’Organismo Italiano
di Contabilità 6 che, nell’ambito del processo di revisione e aggiornamento dei principi contabili italiani, ha
emanato il principio OIC 10 (2016), appositamente statuito per la redazione del Rendiconto finanziario, le
cui indicazioni sostituiscono quelle previste nell’OIC 12 “Composizione e schemi del bilancio d’esercizio di
imprese mercantili, industriali e di servizi” e rappresentano oggi il basilare riferimento per i soggetti che
devono redigere tale documento secondo quanto previsto dal Codice Civile.</p>

<p>I cambiamenti che avvengono nel Patrimonio attraverso le operazioni di gestione sono causa o, se si preferisce mutare il punto di vista, effetto, tanto dei flussi economici che generano il Reddito quanto dei <b>flussi finanziari</b> che generano la Moneta (intesa, alternativamente, in termini di Capitale circolante netto o di Disponibilità monetarie). <br>
Lo <b>Stato patrimoniale</b> descrive gli esiti numerici a una certa data di un’incessante serie di cambiamenti che hanno mutato la fisionomia dell’impresa, espressi dai valori degli elementi del Patrimonio attivi e passivi, nonché dal loro saldo netto (distinto in quote ideali). Lo scopo di tale rappresentazione è quello di verificare non solo la nuova composizione e il nuovo valore che il Patrimonio ha assunto grazie a quelle operazioni, ma altresì di individuare, attraverso il confronto con i valori dei medesimi stocks riferiti a una data precedente, il cambiamento di stato, <b>economico</b> e <b>finanziario</b>. Sono infatti le variazioni che avvengono negli elementi patrimoniali a generare sia i flussi economici che creano il Reddito (accolti nel <b>Conto economico</b>) sia i flussi finanziari che creano la Moneta (accolti nel <b>Rendiconto finanziario</b>). <br>Già dallo Stato patrimoniale comparato è possibile ottenere tanto l’importo sintetico del risultato economico quanto la variazione sintetica delle risorse finanziarie. Tuttavia, al management non preme soltanto sapere se la gestione ha prodotto o meno un utile, e se ha generato o meno un avanzo finanziario, ma anche attraverso quali circostanze quell’utile e quell’avanzo sono stati conseguiti, al fine di individuare i punti di forza e gli aspetti critici del sistema azienda e per meglio indirizzarlo verso il conseguimento degli obiettivi che ci si è posti. Un prospetto, come quello patrimoniale, che accoglie valori riferiti a un istante, pur se arricchito dalla comparazione dei dati biennali, è di per sé inadatto a esprimere compiutamente le variazioni analitiche integrali degli stocks, la cui rappresentazione richiede documenti appositi, che integrano l’informazione patrimoniale e consentono alla direzione di meglio governare le leve della creazione di valore nonché di accertare le condizioni di produzione/assorbimento delle risorse finanziarie.<br> Si tratta appunto, rispettivamente, del Conto economico e del Rendiconto finanziario, i due prospetti di flusso che integrano l’informativa del prospetto di stocks. Tuttavia, pur se, praticamente da sempre, siamo abituati a considerare il Conto economico quale ovvia e indispensabile estensione delle informazioni di carattere patrimoniale (nessuno si sognerebbe di mettere in discussione la sua importanza a livello conoscitivo), il Rendiconto finanziario ha faticato invece si qui a trovare adeguata diffusione, nonostante l’enfasi spesso posta sulla necessità di offrire agli stakeholders un’adeguata informazione trilaterale, comprensiva, dunque, dei dati attinenti ai <b>flussi finanziari</b>.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="IMU.html">L'imposta municipale propria (IMU)»</a>
</section>

</article>

</body>
</html>