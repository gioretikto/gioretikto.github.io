<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Oligopolio"/>
	<title>Oligopolio</title>
	<link rel="stylesheet" type="text/css" href="../style.css" media="screen">
</head>

<body>

<nav>
	<ul>
		<li><a class="navbar" href="../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Oligopolio</h1>

<p>L'<b>oligopolio</b> dal greco antico ὀλίγοι (ὀlígoi: «poco», «pochi») e -πώλιον (pólion, da πωλεῖν — polèin, vendere) è una forma di mercato in cui ci sono poche imprese ad offrire un determinato prodotto. Ci sono però differenze significative tra i diversi tipi di oligopolio esistenti e tra i comportamenti delle imprese oligopolistiche. Queste ultime possono produrre un prodotto praticamente identico (ad esempio, metalli, zucchero, benzina, prodotti chimici), oppure prodotti differenziati (ad esempio, automobili, sapone, sigarette, apparecchi elettrici). Gran parte della concorrenza oligopolistica in caso di beni differenziati si gioca sulle variabili di marketing. Le politiche di marketing possono essere anche molto diverse da oligopolio a oligopolio.</p>

<h2>Le due caratteristiche principali dell’oligopolio</h2>

<p>Nonostante le differenze esistenti tra i diversi oligopoli, due caratteristiche fondamentali distinguono l’oligopolio dalle altre forme di mercato.</p>

<ul>
	<li><p><b>Interdipendenza strategica tra le imprese</b>: Poiché in oligopolio operano poche imprese, ciascuna dovrà tener conto delle altre. Ciò significa che esse sono strategicamente interdipendenti: il profitto di ciascuna impresa dipende non solo dalle proprie scelte ma anche da quelle altrui. Se un’impresa cambia il prezzo o le caratteristiche del suo prodotto, ad esempio, o l’ammontare delle spese in pubblicità, le vendite delle imprese concorrenti ne saranno influenzate. Le altre imprese potranno reagire modificando a loro volta il prezzo, le caratteristiche dei loro prodotti, la pubblicità. Nessuna impresa può permettersi di ignorare le azioni e reazioni delle altre imprese operanti nell’industria. E’ quindi molto più difficile, rispetto alle precedenti forme di mercato, prevedere l’effetto di una variazione di prezzo di un’impresa sulle sue vendite; diverse congetture sul comportamento delle rivali conducono a diverse strategie. Anche per questo motivo non c’è un unico modello di oligopolio ma ne esiste una molteplicità.</p></li>

	<li><p><b>Barriere all’entrata</b>. A differenza delle imprese in concorrenza monopolistica, in oligopolio ci sono barriere all’entrata. Esse sono simili a quelle che proteggono il monopolista dalla concorrenza potenziale. La dimensione ditali barriere varia però da industria a industria: in alcuni casi l’entrata è relativamente facile, in altri praticamente impossibile. Le imprese pongono in essere interazioni strategiche tra loro. Quando vi sono poche imprese a concorrere su un mercato, esse, prima di scegliere le proprie strategie, devono prendere in considerazione quelle messe in atto dalle rivali, perché influenzeranno significativamente i propri risultati economici.</p></li>
</ul>

<h2 id="collusione">Concorrenza e collusione</h2>

<p>Gli oligopolisti possono essere mossi da due esigenze contrastanti:</p>

<ul>
	<li><p>Da un lato, eliminare l’interdipendenza strategica con i rivali, colludendo con questi ultimi al fine di massimizzare il profitto congiunto, comportandosi, quindi, come monopolisti.</p></li>
	<li><p>Dall’altro lato, competere con i rivali per conquistare maggiori quote di mercato e quindi conseguire profitti più elevati.</p></li>
</ul>

<p>Queste due politiche sono incompatibili. Quanto più agguerrita è la concorrenza tra le diverse imprese per ottenere quote maggiori di profitti, tanto minori diventeranno i profitti totali dell’industria! Ad esempio, un’accesa concorrenza di prezzo può ridurre drasticamente il prezzo medio dell’industria, mentre una concorrenza sulla pubblicità può far aumentare i costi dell’industria in modo sensibile. In tutti e due i casi, è probabile che i profitti dell’industria diminuiscano. Talvolta le imprese colludono, altre volte no. Guarderemo prima all’<b>oligopolio collusivo</b> (sia esplicito sia tacito); successivamente studieremo l'<b>oligopolio non collusivo</b>.</p>

<h2>Equilibrio di un’industria in oligopolio collusivo</h2>

<p>Quando le imprese oligopolistiche colludono, possono accordarsi sui prezzi, sulle quote di mercato, sulle spese in pubblicità, ecc. La collusione riduce il grado di incertezza nell’industria: riduce la probabilità che avvenga una dispendiosa concorrenza di prezzo o che venga fatta pubblicità comparativa, e quindi riduce il rischio di una drastica riduzione dei profitti.<br> Un accordo formale di collusione è noto come cartello. Il cartello massimizza i profitti congiunti dei partecipanti; se partecipano al cartello tutte le imprese dell’industria, allora è come se queste, insieme, costituissero un monopolio (fig. 1). Uno degli esempi più famosi di cartello è quello dell’OPEC, formato dai più importanti paesi produttori di petrolio e costituito nel 1960. La principale politica perseguita dall’OPEC è evitare un’eccessiva riduzione del prezzo del petrolio, attraverso l’istituzione di un sistema di quote produttive a carico dei suoi membri. Nella figura 1 la curva di domanda di mercato è disegnata insieme alla relativa curva RMG. La curva CMG del cartello è la somma orizzontale delle curve CMG delle imprese appartenenti all’industria e partecipanti al cartello. I profitti sono massimi in <i>q</i><sub>1</sub> dove CMG = RMG. Il cartello deve quindi fissare un prezzo <i>p</i><sub>1</sub> (in corrispondenza del quale verrà domandato un output <i>q</i><sub>1</sub>). Essendosi accordate sul prezzo praticato dal cartello, le imprese possono competere tra loro attraverso una concorrenza non di prezzo per ottenere la maggior quota di mercato possibile. Alternativamente, i membri del cartello possono accordarsi per dividersi il mercato. A ogni impresa si può assegnare una data quota. La somma delle quote deve essere <i>q</i>1. Se le quote eccedono <i>q</i><sub>1</sub>, si presentano due casi:</p>

<ol type="a">
	<li><p>se il prezzo rimane fisso, rimane dell’output invenduto;</p></li>
	<li><p>il prezzo scende.</p></li>
</ol>

<p>Una volta fissata la quantità che il cartello deve produrre, come verrà decisa la quota di ogni singola impresa? Il metodo più probabile è l’assegnazione di quote proporzionali alla quota effettiva di mercato che ciascuna impresa aveva prima dell’accordo. In molti paesi i cartelli sono illegali, essendo considerati mezzi per aumentare i prezzi e i profitti dei partecipanti a scapito del pubblico interesse.<br> Quando i cartelli sono vietati, le imprese possono colludere tacitamente mantenendo il proprio prezzo in linea con quello delle altre imprese. In tal modo esse evitano di scatenare guerre di prezzo o campagne pubblicitarie particolarmente aggressive.</p>

<figure>
<img src="img/cartello.png" alt="cartello"/>
<figcaption><b>Fig.1</b>. Un cartello che massimizza il profitto.</figcaption>
</figure>

<h2>Collusione tacita</h2>

<p>Una forma di collusione tacita si ha quando le imprese fissano lo stesso prezzo del leader, che può essere l’impresa più grande ovvero l’impresa che domina l’industria. In tal caso si ha una leadership di prezzo dell’impresa dominante. Alternativamente, il leader di prezzo può semplicemente essere l’impresa che è emersa nel tempo come la più affidabile da seguire, quella che svolge meglio la funzione di barometro delle condizioni di mercato. Questa pratica prende il nome di leadership di prezzo dell’impresa barometro.</p>

<h3>Leadership di prezzo dell’impresa dominante</h3>

<p>Come fissa il prezzo l’impresa leader? Dipende dalle sue congetture sulle reazioni delle altre imprese alle variazioni del suo prezzo. Se si aspetta che le rivali aumentino il prezzo nella sua stessa proporzione, allora è possibile costruire il semplice modello illustrato in figura 2. Il leader ipotizza di mantenere una quota costante di mercato (ad esempio il 50%). Egli massimizza i suoi profitti uguagliando il ricavo marginale al costo marginale. Egli, ad esempio, sa di trovarsi nel punto a; stima inoltre la variazione della quantità domandata in seguito a una variazione del prezzo da parte di tutta l’industria e sulla base di ciò Costruisce la sua curva di domanda e la relativa curva RMG. Sceglie quindi di produrre <i>q<sub>l</sub></i> al prezzo <i>p<sub>l</sub></i>: il punto <i>l</i> sulla sua curva di domanda (dove CMG = RMG). Le altre imprese seguiranno quel prezzo. La domanda di mercato viene rappresentata con <i>D<sub>m</sub></i>; la domanda delle imprese gregarie (follower) viene ricavata in via residuale sottraendo alla domanda di mercato la domanda del leader, cioè <i>q<sub>t</sub></i> - <i>q<sub>l</sub></i>. <br> Questo modello si basa però su un’ipotesi forte: che le imprese follower vogliano mantenere una quota costante di mercato. In realtà è possibile che, se il leader decide di aumentare il prezzo, al nuovo prezzo le imprese follower vogliano produrre di più. D’altra parte, esse potrebbero semplicemente decidere di mantenere la loro quota di mercato nel timore di una reazione da parte del leader, come successive riduzioni di prezzo e campagne pubblicitarie aggressive.</p>

<figure>
<img src="img/leader_prezzo.png" alt="leader di prezzo"/>
<figcaption><b>Fig.2</b> Un leader di prezzo che mira a massimizzare i profitti data la quota di mercato</figcaption>
</figure>

<h3>Leadership di prezzo dell’impresa barometro</h3>

<p>Una pratica simile può essere seguita da un’impresa barometro. Nonostante quest’ultima non domini l’industria, il suo prezzo sarà seguito alle altre imprese. L’impresa cerca semplicemente di stimare la sua curva di domanda e quella connessa di ricavo marginale assumendo, di nuovo, una quota di mercato costante delle rivali e quindi produce dove RMG = CMG, fissando il prezzo di conseguenza. In pratica, l’impresa che svolge funzione di barometro può cambiare spesso, sia che parliamo di imprese petrolifere, di produttori di automobffi o di banche; qualsiasi impresa potrebbe prendere l’iniziativa di alzare il prezzo. Se le altre imprese aspettano semplicemente che qualcun’altra prenda l’iniziativa, la seguiranno rapidamente.</p>

<p>Altre forme di collusione tacita. L’alternativa all’esistenza di un leader riconosciuto è la presenza di un insieme di regole che tutte le imprese seguono. Un esempio è la pratica di fissare il prezzo in base al costo medio. In questo caso i produttori, invece di eguagliare CMG e RMG, aggiungono semplicemente al costo medio una percentuale prestabilita di profitto.
Quindi, se i costi aumentano del 10%, i prezzi aumenteranno automaticamente del 10%. Questa regola è particolarmente utile in periodi di inflazione, quando tutte le imprese subiscono aumenti proporzionali di costo.<br> Un’altra regola di comportamento è l’esistenza di un prezzo considerato come punto di riferimento. Ad esempio, si può vendere a 9,95, 14,95, 19,95 euro, ecc. (ma non a 12,31, 16,42 020,04 euro). Se i costi aumentano, le imprese praticheranno il prezzo di riferimento immediatamente più elevato, sapendo che anche le altre imprese faranno altrettanto. Regole di comportamento possono riguardare anche la pubblicità (ad esempio, non criticare mai i prodotti altrui), o il design dei prodotti (ad esempio, i produttori di lampadine si accordano implicitamente nel non produrre lampadine che durino in eterno).</p>

<h2>Fattori che favoriscono la collusione</h2>

<p>È più probabile che vi sia collusione, sia essa formale o tacita, quando le imprese possono identificarsi chiaramente a vicenda e quando hanno fiducia l’una nell’altra. Sarà più facile che le imprese colludano se sussistono le seguenti condizioni:</p>

<ul>
	<li><p>ci sono poche imprese che si conoscono a vicenda;</p></li>
	<li><p>non ci sono segreti riguardo a costi e tecniche di produzione;</p></li>
	<li><p>le imprese hanno tecniche di produzione e costi medi simili, e quindi sono disposte a variare il prezzo nello stesso momento e nella stessa proporzione;</p></li>
	<li><p>le imprese producono beni simffi e possono quindi accordarsi facilmente sul prezzo;</p></li>
	<li><p>c’è un’impresa dominante;</p></li>
	<li><p>ci sono barriere all’entrata e quindi scarso timore di concorrenza da parte di nuove imprese;</p></li>
	<li><p>il mercato è stabile. Se i costi di produzione o la domanda dell’industria fossero altamente volatili, sarebbe difficile accordarsi, a causa della difficoltà di fare previsioni e per la necessità di rivedere frequentemente i termini dell’accordo. Se il mercato è in declino, ciascuna impresa può essere tentata di tagliare il proprio prezzo per mantenere le vendite;</p></li>
	<li><p>non ci sono leggi contrarie alle pratiche collusive.</p></li>
</ul>

<h2>Oligopolio non collusivo: la rottura dell’accordo</h2>

<p>In alcuni oligopoli, potrebbero non essere presenti fattori che incentivano la collusione. In tali casi, è più probabile che si verifichi concorrenza di prezzo. Anche se c’è collusione, ci sarà sempre la tentazione di «tradire», riducendo il prezzo o vendendo oltre la quota di mercato assegnata. Il pericolo, in questo caso, è rappresentato dalla vendetta delle altre imprese del cartello e da una conseguente guerra di prezzo, che potrebbe portare l’intero cartello alla distruzione. <br> Nel considerare l’opportunità di rompere un accordo collusivo, anche se tacito, un’impresa deve chiedersi:</p>

<ol type="a">
	<li><p>quanto è possibile ottenere senza innescare una reazione delle altre imprese?</p></li>
	<li><p>se inizia una guerra di prezzo, riuscirà a vincerla?</p></li>
</ol>

<p>La posizione delle imprese rivali assomiglia a quella dei generali delle armate nemiche. Si tratta infatti di scegliere la strategia appropriata, cioè quella che consente di sconfiggere gli avversari. Naturalmente la strategia di un’impresa non deve tener conto soltanto del prezzo, ma anche della pubblicità e dello sviluppo del prodotto.<br> La scelta della strategia dipende:</p>

<ol type="a">
	<li><p>dalle congetture dell’impresa circa le reazioni delle altre imprese;</p></li>
	<li><p>dalla sua disponibilità a rischiare.</p></li>
</ol>

<p>La teoria dei giochi studia con approccio formale l’interazione strategica tra più soggetti; attraverso l’applicazione del famoso concetto dell’equilibrio di Nash è possibile individuare per ciascuna impresa la strategia migliore, data una congettura razionale sul comportamento delle imprese rivali.</p>

<h2>Oligopolio non collusivo: la teoria dei giochi</h2>

<p>Il caso più semplice è quello di due sole imprese identiche che devono scegliere tra due prezzi alternativi. La tabella 1 mostra i profitti ottenibili nei due casi.
Assumiamo che entrambe le imprese (X e Y) fissino il prezzo a 2 euro e ottengano un profitto di 10 milioni, per un profitto totale di 20 milioni, come illustrato dal riquadro in alto a sinistra (A). Assumiamo ora che entrambe decidano — in modo indipendente — di ridurre il prezzo a 1,80 euro. Nel prendere questa decisione, devono tenere conto della reazione della rivale e delle sue conseguenze. Nel nostro esempio ci sono solo due reazioni possibili da parte della rivale: abbassare il prezzo a 1,80 euro o tenerlo al livello iniziale. Cosa farà l’impresa X? Un’alternativa è andarci cauti e pensare al peggio: se X tenesse il suo prezzo a 2 euro, Y potrebbe abbassarlo a 1,80. Questo caso è illustrato nel riquadro C: i profitti di X scendono a 5 milioni. Se invece X riduce il prezzo a 1,80 euro, i profitti di X scenderebbero, ma a 8 mffioni. In questo caso, quindi, se X fa bene i suoi conti, abbasserà il prezzo a 1,80 euro. Si noti che Y farà lo stesso ragionamento e abbasserà quindi il prezzo a 1,80 euro. Questa politica di adottare la strategia che dà il più elevato esito (payoff) minimo è nota come maximin. Alternativamente, l’impresa può essere particolarmente ottimista e ipotizzare che il proprio rivale reagisca nel modo più favorevole. In questo caso essa sceglierà la strategia che le garantisce il più alto profitto possibile. Nel caso di X sarà ancora la riduzione del prezzo, sperando stavolta che Y non riduca anch’essa il prezzo. In tal caso ci si posizionerà nel riquadro B dove X otterrà il massimo profitto possibile, 12 milioni. Questa strategia è nota come maximax. Lo stesso ragionamento si applica all’impresa Y: la sua strategia maximax sarà tagliare il prezzo sperando di finire nel riquadro C.</p>

<table>
<caption><b>Tab</b> 1. I profitti delle imprese <i>X</i> e <i>Y</i>, a differenti prezzi</caption>
<tr><th></th><th colspan="2">Prezzo di X</th></tr>
<tr><th></th> <th>2€</th> <th>1.80€</th></tr>
<tr><th rowspan="4">Prezzo di Y</th> <th>A</th> <th>B</th> </tr>
<tr> <td>10 m € ognuno</td> <td>5 m€ per Y<br>12 m€ per <i>X</i></td></tr>
<tr> <th>C</th> <th>D</th></tr>
<tr> <td>12 m € per <i>Y</i><br>5 m€ per <i>X</i> <td>8m€ ognuno</td></tr>
</table>

<table>
<caption><b>Tab</b> 2. Il dilemma del prigioniero</caption>
<tr><th></th> <th colspan="3">B</th></tr>
<tr><th rowspan="3">A</th> <th></th> <th>Confessa (C)</th> <th>Non confessa (NC)</th></tr>
<tr><th>Confessa (C)</th> <td>-5,5</td> <td>0,-9</td></tr>
<tr><th>Non Confessa (NC)</th> <td>-9,0</td> <td>-1,-1</td></tr>
</table>

<p><b>Nota</b>: I playoffs sono dati dal negativo degli annidi reclusione. Il numero prima della virgola rappresenta il payoff del ladro A,quello dopo la virgola il payoff del ladro B.</p>

<p>In questo gioco entrambi gli approcci, maximin e maximax, conducono allo stesso esito (cioè, ridurre il prezzo): esso evidenzia strategie dominanti. In altri termini, tutti e due i giocatori trovano conveniente scegliere quella particolare strategia (ridurre il prezzo) indipendentemente da quanto decide il rivale. Un equilibrio in strategie dominanti è anche un equilibrio di Nash.<br> Dato quindi che sia X sia Y vorranno ridurre il prezzo, finiranno con l’ottenere un profitto inferiore (8 milioni ciascuna nel riquadro D) rispetto a quello che avrebbero ottenuto mantenendo il prezzo al livello iniziale (10 milioni ciascuna nel riquadro A). Quindi sarebbe stato profittevole per entrambe le imprese colludere invece che dar luogo a una guerra di prezzo.<br> L’equilibrio di un gioco in cui non vi è collusione (riquadro D) è noto come equilibrio di Nash, dal nome del matematico americano John Nash (la cui storia è narrata nel film “A Beautiful Mind”) che 1 definì nel 1951.<br> Eppure anche in caso di accordo collusivo, entrambe le imprese avrebbero avuto l’incentivo a tradire l’accordo e a ridurre il prezzo. Questo gioco rappresenta un’applicazione alle imprese del famoso dilemma del prigioniero. Due individui sono accusati di aver commesso un furto. Tutti i sospetti ricadono sudi loro (anche perché in passato entrambi erano già stati arrestati per lo stesso reato), ma la polizia non ha prove per condannarli. Ad ognuno di loro, separatamente, viene quindi detto che, in caso di confessione di entrambi, ci sarà uno sconto di pena (5 anni invece di 9) e che nel caso in cui confessi uno solo dei due, questi riceverà l’abbuono della pena, mentre l’altro sconterà l’intera condanna. I ladri però sanno che, in mancanza di prove, se nessuno dei due confessa il furto potranno essere condannati per un reato minore che comporta un solo anno di reclusione (i corrispondenti payoffs sono riportati nella tab. 5.3). Anche in questo caso la strategia dominante (c, c) conduce a un risultato subottimale per i due prigionieri.</p>

<h2>Giochi più complessi senza strategie dominanti</h2>

<p>Si può pensare a giochi più complessi quando ci si riferisce a più di due imprese, a molte strategie alternative di prezzo, prodotti differenziati e varie forme di concorrenza non di prezzo (come ad esempio la pubblicità). In tali casi, l’attitudine prudente (maximin) può suggerire una politica diversa (ad esempio, non far nulla) dall’attitudine ottimista (maximax) (ad esempio, tagliare significativamente il prezzo). In situazioni complesse e mutevoli, le imprese possono cambiare strategia alla luce delle mutate circostanze. Talvolta le imprese possono farsi una concorrenza spietata (di prezzo oppure di altro tipo) per un certo periodo di tempo e poi rendersi conto che nessuno ne uscirà vincente. Esse potrebbero allora accordarsi per alzare congiuntamente i prezzi e ridurre la pubblicità. In seguito, dopo un periodo di collusione tacita, potrebbero riprendere a farsi concorrenza, ad esempio in seguito all’entrata di una nuova impresa, allo sviluppo di un nuovo prodotto, al cambiamento della domanda di mercato, o anche per il cosiddetto «scartellamento» di un’impresa. In breve, il comportamento di alcuni oligopolisti può cambiare radicalmente nel tempo.</p>

<h2 id="gomito">Oligopolio non collusivo: la curva di domanda a gomito</h2>

<p>Anche in assenza di collusione, i prezzi in oligopolio possono restare stabili. Una possibile spiegazione è che gli oligopolisti fronteggino una curva di domanda a gomito (ovvero una domanda spezzata). Ciò può accadere quando sussistono due condizioni:</p>

<ol>
	<li><p>se un oligopolista riduce il prezzo, i suoi rivali si sentiranno costretti a fare altrettanto, per non perdere clienti;</p></li>
	<li><p>se invece un oligopolista aumenta il prezzo, i suoi rivali non lo seguiranno, perchè a quel prezzo potranno ora catturare almeno parte della clientela di chi ha aumentato il prezzo.</p></li>
</ol>

<p>Sulla base di queste ipotesi, ciascun oligopolista fronteggerà una curva di domanda a gomito, (elaborata dall'economista statunitense P. Sweezy) con un punto angoloso in corrispondenza del prezzo prevalente (fig. 5.11). Un aumento del prezzo provocherà una notevole diminuzione delle  endite, poiché i consumatori si rivolgeranno alle imprese che praticano prezzi inferiori. Le imprese saranno quindi disincentivate ad aumentare il prezzo.<br> Per <i>p</i> > <i>p</i><sub>1</sub> la domanda è infatti relativamente elastica. D’altra parte, una diminuzione di prezzo farà aumentare di poco le vendite, poiché anche le altre imprese faranno altrettanto. L’impresa sarà quindi altrettanto restia a ridurre il prezzo. Per <i>p</i> < <i>p<sub>a</sub></i>, la domanda è infatti relativamente anelastica. In generale quindi, secondo la teoria della domanda a gomito, gli oligopolisti saranno restii a variare i prezzi. Questo tipo di funzione di domanda non è comunque la sola ragione per cui le imprese sono riluttanti a variare i prezzi. La variazione dei prezzi può dar luogo a costi aggiuntivi dovuti alla necessità di adeguare i listini (i cosiddetti menu costs), di effettuare nuove previsioni sull’andamento delle vendite oppure di procedere alla rivalutazione delle scorte in magazzino.</p>

<figure>
<img src="img/curva_gomito.png" alt="curva a gomito"/>
<figcaption>La curva di domanda a gomito di un'impresa oligopolista.</figcaption>
</figure>

<h2>L’oligopolio e I consumatori</h2>

<p>Se gli oligopolisti colludono e massimizzano congiuntamente i profitti dell’industria, agiscono di fatto come un monopolio. In tal caso, i prezzi potrebbero essere molto alti, contrariamente agli interessi dei consumatori. Inoltre, l’oligopolio può essere più svantaggioso del monopolio sotto due punti di vista:</p>

<ol>
	<li><p>dato che le imprese oligopoliste sono, a parità di condizioni, più piccole di quelle monopoliste, le economie di scala in oligopolio non controbilanciano gli effetti dovuti al potere di mercato delle imprese stesse in misura pari a quanto accade in monopolio;</p></li>

	<li><p>gli oligopolisti ricorrono alla pubblicità più di un monopolista. Questi problemi sono meno rilevanti se gli oligopolisti non colludono, se c’è in una certa misura concorrenza di prezzo e se le barriere all’entrata non sono insormontabili.</p></li>

</ol>

<p>Il potere contrattuale degli oligopolisti può essere ridotto se, ad esempio, essi vendono il loro prodotto a imprese con potere di mercato simile. Gli oligopolisti che producono sapone o fagioli vendono gran parte dell’output a grandi catene di supermercati che possono usare il loro potere di mercato per tenere basso il prezzo al quale acquistano tali prodotti. Ciò è dovuto all’ effetto di bilanciamento del potere di mercato di imprese con interessi contrapposti. Sotto altri punti di vista, l’oligopolio è vantaggioso per la società rispetto ad altre forme di mercato:</p>

<ul>
	<li><p>gli oligopolisti, come i monopolisti, possono usare parte del loro extraprofitto per investire in ricerca e sviluppo. A differenza dei monopolisti, tuttavia, essi avranno un incentivo effettivo a farlo. Migliorando il design del prodotto, saranno in grado di aumentare la propria quota di mercato; tanto più se lo fanno in anticipo rispetto alle imprese rivali. Se, inoltre, il progresso tecnologico riduce i costi, i maggiori profitti che ne conseguono consentono all’impresa di sopravvivere meglio a un’eventuale guerra di prezzo;</p></li>

	<li><p>la concorrenza non di prezzo, attraverso la differenziazione del prodotto, consente una maggiore scelta ai consumatori. Consideriamo il caso degli impianti stereo: la concorrenza non di prezzo ha generato una vasta gamma di prodotti diversi con molte caratteristiche diverse, ciascuna rispondente alle esigenze di diversi sottoinsiemi di consumatori.</p></li>

</ul>

<p>È difficile quindi trarre conclusioni sull’oligopolio in generale, in quanto i vari oligopoli possono essere molto diversi gli uni dagli altri.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>