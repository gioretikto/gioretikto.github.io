<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0">
    <meta name="description" content="Utilitarismo di Pigou"/>
    <title>Utilitarismo di Pigou</title>
	<link rel="stylesheet" type="text/css" href="../../style.css" media="screen">
</head>

<body>

<nav>
    <ul>
	        <li><a class="navbar" href="../../index.html">Home</a></li>
        <li><a class="navbar" href="index.html">Index</a></li>
    </ul>
</nav>

<div class="content">

<h1>Utilitarismo di Pigou</h1>

<p>L’indirizzo di pensiero filosofico a cui si è ispirato Pigou è l’utilitarismo inglese. Secondo la scuola filosofica inglese, il cui maggiore esponente è <a href="funzione_benessere_sociale.html">Jeremy Bentham</a> (1748-1832), l’intervento pubblico deve essere orientato alla “maggiore felicità per il maggior numero possibile di individui”.<br> Con il termine <b>felicità</b> di una nazione ci si riferisce alla somma delle soddisfazioni di ogni cittadino. Il legame tra individuo e società è trovato attraverso l'introduzione delle seguenti ipotesi:</p>

<ol>
	<li><p>Misurabilità, confrontabilità e sommabilità delle sensazioni degli individui.</p></li>
	<li><p>Uguaglianza tra i vari individui.</p></li>
</ol>

<p>Pigou riprende le concezioni di Bentham, depurandole, tuttavia, degli aspetti prettamente filosofici. In merito alle utilità individuali, l’impostazione di Pigou ha natura cardinalista (vedremo di seguito l’impostazione ordinalista di Pareto) e si fonda sulle seguenti ipotesi:</p>

<ul>
	<li><p>le <b>utilità</b> degli individui sono <b>misurabili</b> attraverso <b>numeri cardinali</b>;</p></li>
	<li><p>è ammessa la confrontabilità interpersonale delle utilità individuali;</p></li>
	<li><p>è possibile sommare le utilità individuali per l’intera collettività.</p></li>
</ul>

<p>A tali ipotesi si aggiungono altre due:</p>

<ul>
	<li><p>l’utilità marginale è decrescente;</p>
	<li><p>gli individui sono tra loro uguali (<b>postulato di uguaglianza</b>), per cui le curve di utilità del ricco e del povero hanno la stessa forma.</p>
</ul>

<p>Pigou definisce il <b>benessere generale</b> o <b>benessere di una collettività</b> come la somma del benessere dei singoli, cioè del complesso delle sensazioni positive e negative, sperimentate da ciascun individuo, assoggettabili o meno a misurazione monetaria. Il <b>benessere economico</b>, invece, è definito approssimativamente come quella parte del benessere generale, che può essere
portato, direttamente o indirettamente, in relazione al metro della moneta. Per tenere conto di questa distinzione, Pigou ipotizza che le conclusioni raggiunte sull'andamento del benessere economico siano generalizzabili anche all'’andamento del benessere generale. Ne scaturisce, quindi, un'importante <b>relazione diretta tra benessere economico e benessere generale</b>.<br> Come indicatore del benessere economico, Pigou considera il dividendo nazionale o reddito nazionale di una determinata società in un determinato periodo di tempo.<br> A parità di altre condizioni, se aumenta il benessere economico, aumenta anche il benessere della collettività.<br> Pigou individua due aree d'attenzione per valutare i provvedimenti di politica economica: l'efficienza e l'equità. La desiderabilità, infatti, di tali provvedimenti è vista in funzione del miglioramento della distribuzione del reddito, che pone un problema d’<b>equità</b> (cioè di considerazione delle posizioni dei più abbienti e dei meno abbienti), e in funzione dell’aumento del reddito, che pone un problema d’<b>efficienza</b>. Quindi, se da un lato l'equità riguarda la distribuzione delle risorse fra i vari individui, dall’altro l'efficienza riguarda il modo in cui sono utilizzate le risorse di cui dispone la collettività.<br> L'efficienza aumenta se:</p>

<ul>
	<li><p>datele risorse, aumenta il risultato ottenuto;</p></li>
	<li><p>dato lo stesso risultato, è impiegato un quantitativo minore di risorse.</p></li>
</ul>

<p>Le <b>due proposizioni fondamentali</b>, enunciate da Pigou, che legano l'andamento dell’attività economica alle variazioni del benessere complessivo sono: la condizione di efficienza e la condizione di equità.</p>

<p><b>Proposizione I - Condizione di efficienza</b>

<blockquote>Affinché un aumento del reddito porti all'aumento del benessere, è sufficiente che ogni individuo mantenga almeno il reddito precedente, cioè “almeno non peggiori la posizione tra chi ha molto e chi ha poco”.</blockquote>

<p>Partendo dalla identificazione del benessere economico col reddito nazionale, Pigou afferma, quindi, che il miglioramento dell'efficienza del sistema economico, cioè l'aumento del reddito nazionale comporta l’aumento del benessere economico se non c’è peggioramento nella distribuzione tra abbienti e non abbienti.</p>

<p><b>Proposizione II - Condizione di equità</b></p>

<blockquote>Condizione sufficiente per l'aumento del benessere economico complessivo è una redistribuzione dai più abbienti ai meno abbienti che lasci immutato l'ammontare del reddito.</blockquote>

<p>II miglioramento distributivo, inteso come trasferimento di reddito dai più abbienti ai meno abbienti, accresce il benessere economico generale, purché non ci sia una diminuzione del reddito prodotto.<br> Secondo Pigou (1934), infatti, ogni trasferimento di reddito da un individuo relativamente ricco a un individuo relativamente povero accresce la somma totale di soddisfazioni, perché consente la soddisfazione di bisogni più intensi a scapito di bisogni meno intensi. I generi di lusso lasciano il posto ai generi di necessità. Le classi povere riescono a ottenere una maggiore quantità delle cose di cui abbisognano a scapito delle classi ricche, le quali ottengono meno delle cose che esse desiderano.</p>

<p>È evidente che una maggiore efficienza e una maggiore equità comportano l'aumento del benessere generale.</p>

<h3>Difficoltà dei confronti interpersonali</h3>

<p>Il confronto di situazioni diverse fa scaturire delle <b>difficoltà</b>. Supponiamo una realtà semplificata caratterizzata da 2 beni (<i>a,b</i>) e due individui (1,2). Ponendo a confronto la situazione dei due individui in due momenti diversi (al tempo 1 e al tempo 2), ci chiediamo se la collettività stia meglio al tempo 1 o al tempo 2. In un caso molto semplice in cui entrambi gli individui posseggono una maggiore quantità di beni <i>a</i> e <i>b</i> al tempo 2 rispetto al tempo 1 (quindi una maggiore utilità al tempo 2), si può affermare univocamente che la collettività stia meglio al tempo 2. Ma se ogni individuo al tempo 1 ha una maggiore quantità del bene <i>a</i> e una minore quantità del bene 5, mentre al tempo 2, in modo opposto, ha una minore quantità del bene <i>a</i> e una maggiore quantità del bene <i>b</i>, come possiamo dire se la collettività abbia aumentato il benessere nel passaggio al tempo 2? Si può ricorrere al metro della moneta per porre a confronto le due situazioni: in questo modo sarà possibile confrontare grandezze omogenee dal punto di vista monetario. Secondo Pigou (1934) “il metro misuratore della moneta è lo strumento più ovvio di misurazione disponibile nella vita sociale”.</p>

<h3>Sacrificio minimo</h3>

<p>Il criterio che  finisce per affermarsi, prima con Edgeworth (v., 1897) e poi con Pigou (v., 1928) è quello del sacrificio minimo (noto anche come teoria del sacrificio equimarginale): le imposte dovrebbero colpire  prima i livelli di reddito  più elevati, per  passare, via via, ai livelli di reddito  più bassi. Applicata senza correttivi, questa teoria porterebbe al livellamento dei redditi e avrebbe forte influenza negativa sulla volontà di produrre. In effetti, anche gli stessi ideatori di questo criterio ritengono che, comunque, l'imposizione non debba mai essere spinta fino alla confisca della ricchezza eccedente determinati livelli.</p>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="sulfides.html">Sulfides&#187;</a>
</section>

</div>

</body>
</html>
