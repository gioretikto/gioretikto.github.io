<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Rendimenti di scala"/>
	<title>Rendimenti di scala</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Rendimenti di scala</h1>

<p>Con la locuzione <b>rendimenti di scala</b> (returns to scale) si intende la relazione fra un aumento degli input impiegati in un processo produttivo e la corrispondente variazione dell'output. Con il termine <b>scala</b> ci si riferisce al volume della produzione. Si possono verificare tre casi:</p>

<ul>
	<li><p>rendimenti di scala costanti;</p></li>
	<li><p>rendimenti di scala crescenti;</p></li>
	<li><p>rendimenti di scala decrescenti.</p></li>
</ul>

<p>In caso di <b>rendimenti di scala costanti</b>, l'output varia nella stessa proporzione degli inputs. Se l'impresa raddoppia l'impiego di fattori, anche la produzione raddoppia, se tutti i fattori vengono ridotti di un terzo, anche l'output si riduce di un terzo ecc. In questa circostanza, la variazione delle dimensioni dell'impresa non costituisce né un vantaggio né uno svantaggio per l'imprenditore.</p>

<p>Se siamo in presenza di <b>rendimenti di scala crescenti</b> l'output varia in misura più che proporzionale rispetto alla variazione degli inputs. La crescita della dimensione di impresa risulta in tal caso vantaggiosa perché se, ad esempio, si raddoppiano tutti i fattori, la produzione aumenta più del doppio (v. <a href="economie_scala.html">Economie di scala</a>). Ciò può dipendere dal fatto che alcune tecniche produttive possono essere utilizzate solo se la produzione è elevata; in un'impresa più grande, inoltre, il lavoro può essere diviso su di un numero maggiore di lavoratori e ciascuno di essi può specializzarsi in una particolare mansione.</p>

<p>Si verificano <b>rendimenti di scala decrescenti</b> quando l'output varia in misura meno che proporzionale rispetto agli inputs. L'imprenditore aumenta, ad esempio, l'impiego dei fattori produttivi del 50% ma la sua produzione aumenta solo del 30%. Le cause dei rendimenti decrescenti possono essere legate al fatto che, quando un'impresa aumenta le sue dimensioni, possono aumentare anche le difficoltà di gestione e di organizzazione.</p>

<p>I rendimenti di scala non vanno confusi con i rendimenti marginali decrescenti (v. Legge dei rendimenti decrescenti). I rendimenti di scala indicano cosa succede alla produzione dell'impresa quando tutti i fattori variano nella stessa proporzione mentre la legge dei rendimenti marginali decrescenti è riferita ad una situazione in cui varia un solo fattore mentre gli altri rimangono costanti. I primi si riferiscono ad un orizzonte di lungo periodo, dove è possibile variare tutti i fattori; la seconda è valida nel breve periodo quando almeno uno dei fattori è fisso. </p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
