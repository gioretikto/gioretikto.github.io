<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Impresa">
	<title>Impresa</title>
	<link rel="stylesheet" type="text/css" href="../style.css" media="screen">
</head>

<body>

<nav>
	<ul>
		<li><a class="navbar" href="../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Impresa</h1>

<p>Esaminiamo ora le decisioni degli imprenditori relative ai livelli di produzione. Distinguiamo il problema del livello di produzione della singola impresa, da quello dell’industria nel suo complesso. (L’industria raccoglie tutte le imprese che producono uno stesso prodotto, o più in generale che operano in uno stesso mercato.) Iniziamo con il caso dell’impresa. Supponiamo che la nostra impresa operi in condizioni di concorrenza perfetta, definita come quella situazione in cui l’impresa è tanto piccola, rispetto alle dimensioni del mercato, da non influenzare, con i suoi acquisti di mezzi di produzione e con le sue vendite di prodotto, i prezzi dei mezzi di produzione e del bene prodotto. In altri termini, <i>per l’impresa in concorrenza perfetta i prezzi dei mezzi di produzione e del prodotto sono dati</i> per il problema da risolvere. L'impresa è detta <b><i>price-taker</i></b>, a differenza dal sistema economico, caratterizzato dalla <a href="concorrenza_monopolistica.html">concorrenza monopolistica</a>, ove le imprese sono <i><b>price setter</b></i>.  Questo problema, come si è detto, riguarda la quantità da produrre; l’impresa sceglie questa quantità in modo da massimizzare i propri profitti, cioè la differenza fra ricavi e costi. Perciò dobbiamo considerare il modo in cui i ricavi da un lato, e i costi dall’altro lato, variano al variare della quantità prodotta. Per evitare confusioni, occorre distinguere tra i vari tipi di ricavi e di costi. <br>I <b>ricavi totali (R)</b> indicano le entrate complessive dell’impresa derivanti dalla vendita di tutto il suo prodotto. Perciò i ricavi totali sono eguali al prodotto tra la quantità venduta <i>Q</i> e <i>P</i>, il prezzo di una unità della merce in questione:</b>

<div class="eq">
<p><i>R</i> = <i>Q</i> ∙ <i>P</i>.</p>
</div>

<p>Di conseguenza il prezzo è pari al rapporto tra ricavo totale e quantità prodotta (<i>P</i> = <i>R</i>/<i>Q</i>), e indica perciò il ricavo medio per unità di prodotto, o ricavo unitario. Inoltre, poiché per l’ipotesi di concorrenza perfetta il prezzo non varia al variare della quantità prodotta, ogni unità aggiuntiva di prodotto venduta sul mercato procura all’impresa un’entrata addizionale pari al prezzo unitario; perciò il prezzo <i>P</i> indica anche il <i><b>ricavo marginale</b></i>, cioè il ricavo addizionale ottenibile grazie alla vendita di un’unità addizionale di prodotto. <br>I <b>costi totali</b> (C) indicano il costo complessivo che l’impresa deve sostenere per ottenere una quantità <i>Q</i> di prodotto. All’interno dei costi totali si usa distinguere due componenti: il <i>costo fisso totale</i> (<i>F</i>), e il <i>costo variabile totale</i> (<i>V</i>). I costi fissi indicano le spese che l’impresa deve sopportare prima di poter iniziare la produzione: le spese per l’acquisto di macchinari e impianti, e le spese generali di gestione. I costi variabili indicano le spese per i salari ai lavoratori impiegati nel processo produttivo, e per l’acquisto del capitale circolante necessario al processo produttivo stesso (materie prime, energia, semilavorati). Il costo medio (c) è pari al costo totale diviso per la quantità prodotta (<i>c</i> = <i>C</i>/<i>Q</i>). Analogamente, il <i>costo fisso unitario</i> (<i>f</i>) è pari al costo fisso totale diviso per la quantità prodotta (<i>f</i> = <i>F</i>/<i>Q</i>); e il <i>costo variabile unitario</i> (<i>v</i>) è pari al costo variabile totale diviso per la quantità prodotta (<i>v</i> = <i>V</i>/<i>Q</i>). Perciò:</p>

<div class="eq">
<p><i>C</i> = <i>F</i> + <i>V</i> = <i>fQ</i> + <i>vQ</i> = <i>cQ</i><br>
<i>c</i> = <i>C</i>/<i>Q</i> = (<i>F</i> + <i>V</i>)/<i>Q</i> = <i>f</i> + <i>v</i></p>
</div>

<p id="marginale">Infine, il <b>costo marginale</b> (m) indica di quanto aumenta il costo totale, quando aumenta di una unità la quantità prodotta. In generale il costo marginale sarà diverso dal costo medio unitario. (I due coincidono quando il costo medio unitario è costante.) <br>La teoria marginalista suppone che sia il costo medio unitario, sia il costo marginale, abbiano un andamento ad U al variare della quantità prodotta. Cioè, man mano che aumenta la quantità prodotta dall’impresa, il costo medio e il costo marginale prima diminuiscono, poi aumentano. Le curve dei costi debbono <i>necessariamente</i> avere quest’andamento, per permettere la determinazione dell’equilibrio di un’impresa in concorrenza perfetta. <br> Le curve dei costi hanno un andamento a U quando si verificano due condizioni. In un primo momento, quando l’impresa produce una quantità relativamente piccola, debbono prevalere i <i>rendimenti crescenti di scala</i>: all’aumentare della produzione i costi unitari devono diminuire. A partire da un certo livello di produzione, poi, debbono prevalere i <i>rendimenti decrescenti di scala</i>: cioè all’aumentare della produzione i costi unitari devono aumentare.<br> Il prevalere dei rendimenti crescenti di scala all’inizio, e dei rendimenti decrescenti di scala a partire da un certo livello di produzione, è spiegato dai teorici marginalisti nel modo che segue: all’inizio prevalgono i vantaggi derivanti da una migliore organizzazione del lavoro; in seguito diventano dominanti le «diseconomie di scala» dovute a problemi organizzativi (burocratizzazione dell’impresa) e soprattutto al fatto che alcuni fattori di produzione diventano scarsi.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
