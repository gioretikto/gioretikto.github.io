<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Caratteristiche chimico-organolettiche dell'olio di oliva"/>
	<title>Caratteristiche chimico-organolettiche dell'olio di oliva</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<div class="content">

<h1>Caratteristiche chimico-organolettiche dell'olio di oliva</h1>

<p>Caratteristiche e composizione dell'olio d'oliva L'olio d'oliva è un grasso che si presenta allo stato fisico liquido a temperatura ambiente (20°C), ha una densità di circa 916 grammif/litro, ed è costituito da un punto di vista chimico per il 98-99% da una miscela di trigliceridi, che costituiscono la frazione “saponificabile’” (perché trattati a caldo con un alcale, come l’idrossido
di sodio o potassio, formano i saponi) e per il rimanente 1-2% da un insieme di composti che rappresentano la frazione “insaponificabile”, cioè la parte delle sostanze che non subiscono alcuna alterazione se sottoposte all’azione di alcali concentrati.</p>

<h2>Frazione saponificabile</h2>

<p>La frazione saponificabile dell'olio di oliva è costituita da trigliceridi (98-99%) semplici (© 55%) e misti (© 45%); contiene inoltre minime quantità di mono e digliceridi (glicerolo esterificato con un solo o con due acidi grassi). I digliceridi possono essere degli 1,2 digliceridi oppure degli 1,3 digliceridi. Gli 1,2 digliceridi sono i precursori dei trigliceridi e derivano quindi da una incompleta
biosintesi, mentre gli 1,3 digliceridi derivano dal processo di idrolisi dei trigliceridi. Il rapporto tra 1,2 digliceridi e 1,3 trigliceridi è molto importante perché indica lo stato di conservazione dell'olio: se prevalgono gli 1,2, che come abbiamo detto derivano dal naturale processo di biosintesi, significa che l'olio è fresco, se prevalgono gli 1,3, che derivano invece dalla degradazione enzimatica,
significa che siamo in presenza di un olio invecchiato.</p>

<p>La composizione in acidi grassi varia in relazione alla varietà dell'olivo, al grado di maturazione delle drupe, al clima e al periodo della raccolta. Vi sono tuttavia degli acidi grassi particolari che rappresentano sempre e comunque la quasi totalità degli acidi grassi contenuti nell'olio di oliva; si tratta dello stearico, del palmitico, dell'oleico, del linoleico e del linolenico. Una caratteristica che distingue l'olio di oliva dagli altri oli vegetali è legata al suo maggior contenuto in acido oleico; negli oli di semi prevale invece il linoleico. In un olio di oliva di buona qualità:</p>

<ul>
	<li><p>l'acido oleico non dovrebbe essere inferiore al 73%</p></li>
	<li><p>l'acido linoleico non dovrebbe superare il 10%</p></li>
	<li><p>il rapporto oleico/linoleico dovrebbe essere > 7.</p></li>
</ul>

<p>Queste caratteristiche permettono all'olio di oliva di conservarsi più a lungo rispetto a qualsiasi altro tipo di olio; la tendenza all'irrancidimento è infatti direttamente proporzionale al numero di doppi legami presenti negli acidi grassi. Mentre nell'acido oleico si registra la presenza di un solo doppio legame (è un monoinsaturo), l'acido linoleico contenuto negli altri oli vegetali contiene due doppi legami (è un polinsaturo capostipite della serie omega-6). L'irrancidimento di un olio è ostacolato anche dal contenuto in vitamina E e polifenoli; questi ultimi abbondando nell'olio di oliva ed in quello di vinaccioli. Una caratteristica comune a tutti gli oli vegetali, compreso quello di oliva, è che nella posizione due del glicerolo, quindi in quella centrale, è sempre localizzato un acido grasso insaturo. Questa caratteristica permette di distinguere gli oli naturali da quelli ottenuti per esterificazione sintetica.</p>

<h2>Frazione insaponificabile</h2>

<p>Costituisce l'1-2% della componente lipidica dell'olio di oliva e contiene:</p>

<ul>
	<li><p>idrocarburi (50-60%), tra cui lo squalene (60-70%)</p></li>
	<li><p>fitosteroli (2-3%), in particolare B-sitosterolo, campesterolo, stigmasterolo, sia liberi, sia esterificati</p></li>
	<li><p>vitamine liposolubili; il R-carotene o provitamina A (3-37 g %) ed i tocoferoli (2-3%) (Vit. E) sono dotati di un'azione antiossidante che preserva l'olio dall'irrancidimento ed espleta attività protettiva sulla salute del consumatore</p></li>
	<li><p>pigmenti, clorofilla e caroteni</p></li>
	<li><p>alcoli terpenici (20-35%): alcoli alifatici superiori esterificati ad acidi grassi (cere) e alcoli triterpenici</p></li>
	<li><p><b>polifenoli</b> (18-35%), 2-3% rappresentati prevalentemente da glucosidi ed esteri, anch'essi ad azione antiossidante. I polifenoli dell'olio di oliva sono una miscela complessa costituita da molte sostanze tra cui spicca l'<b>oleoperina</b>. La loro presenza è avvertita in un olio dal gusto amaro e anche piccante, ma anche da un gusto fruttato; in quanto molecole termolabili risentono delle lavorazioni meccaniche (in un olio sottoposto a raffinazione queste sostanze non sono presenti).</p></li>
</ul>

<p>La composizione chimica dell'olio è influenzata da numerosi fattori, fra cui la varietà delle olive, le condizioni dell'ambiente e del clima, il sistema e le tecniche di coltivazione della pianta, epoca e sistema di raccolta delle olive, grado di maturazione, tecnologia e modalità di trasformazione e conservazione del prodotto. In linea generale, l'olio di oliva ha una composizione in acidi grassi molto
ricca in acido oleico (circa 80%), con poco acido palmitico e ancora meno palmitoleico e stearico. A volte sono presenti tracce di acidi a lunga catena (gadoleico e arachidico). Gli oli d'oliva si differenziano sia per caratteristiche organolettiche (aroma, odore, sapore), che per le caratteristiche chimiche (composizione, acidità, ecc.). Molti di questi fattori che influenzano la qualità di un olio non sono modificabili (per esempio condizioni pedo-climatiche, ovvero del terreno, del clima e della loro interazione), poiché tipici di un determinato luogo, e pertanto utili per la tracciabilità del prodotto, altri invece possono essere facilmente adattabili, come le tecniche colturali e modalità di estrazione. Alla formazione del colore di un olio d'oliva contribuiscono un gran numero di pigmenti liposolubili quali xantofille, clorofille, caroteni e carotenoidi. Al prevalere delle clorofille avremo oli verdi, mentre una maggioranza di caroteni e carotenoidi ci darà oli dal colore giallo più o meno intenso. Le sfumature aromatiche organolettiche al gusto e all'olfatto sono determinate da molteplici composti volatili aromatici e dai polifenoli. In molti oli appena estratti tende a prevalere un sentore amaro, piccante ed astringente, tipiche note da attribuire all'abbondanza di flavonoidi e secoiridoidi.</p>

<h2>Indicazioni all'uso</h2>

<p>Come suggerito da Massimo Occhinegro, esperto di marketing, sarebbe opportuno un utilizzo più consapevole dell'olio d'oliva, un prodotto di pregio e di alto valore nutrizionale. In analogia con quanto accade per il vino da tavola, si dovrebbe educare il consumatore a impiegare</p>

<ul>
	<li><p><b>Olio extra vergine di oliva</b>, necessariamente di alta qualità, per l’uso a crudo e per la cucina, avendo cura di pensare all’abbinamento con i diversi piatti, in virtù delle caratteristiche precipue di ciascun olio</p></li>

	<li><p><b>Olio vergine di oliva</b> per l’uso quotidiano in cucina, per le famiglie</p></li>
	<li><p><b>Olio di oliva</b> per la frittura di qualità</p></li>
	<li><p>Olio di sansa di oliva come concorrente diretto degli oli di semi, ovvero per la frittura.</p></li>
</ul>

<h2>Come riconoscere un olio di qualità</h2>

<p>Un olio extravergine di qualità si dovrebbe misurare sulla base del suo contenuto in sostanze fenoliche bioattive, legate alle proprietà salutistiche proprie di una corretta ed equilibrata alimentazione mediterranea. Ebbene, il contenuto in sostanze fenoliche bioattive non è riportato in nessuna normativa relativa alla classificazione degli oli extravergini, ma può variare da un minimo di 40 mg/Kg
ed un massimo di 900 mg/Kg. Ovviamente, se un extravergine ha 40 mg/kg di sostanze fenoliche bioattive ha scarse proprietà salutistiche rispetto ad oli che ne contengono quantità maggiori.</p>

<p>Per valutare la qualità di un olio si fa riferimento, in genere, ad una serie di parametri tra i quali:</p>

<ul>
	<li><p><b>Acidità</b>: l'acidità si riferisce alla quantità di acidi grassi liberi (cioè non esterificati) nell'olio d'oliva che dipende non dalla varietà di olio, ma dal suo <b>stato di conservazione</b> e dalla <b>qualità</b>; essa indica un'alterazione di tipo lipolitico, espressa in grammi di acido oleico su 100 grammi di olio (%); viene determinata mediante analisi di laboratorio (titolazione acido-base), mentre non è percepibile a livello organolettico. Il limite di acidità per un olio extravergine di oliva è 0,8%, ma in un olio di qualità i valori sono decisamente più bassi (0,1-0,3%). Valori superiori spesso indicano problemi insorti durante la filiera produttiva (olive troppo mature, o attaccate dalla mosca, o conservate a lungo...) e sono sovente accompagnati da difetti sensoriali (in particolare avvinato, riscaldo, muffa). Bassa acidità è condizione necessaria, ma non sufficiente, per dimostrare un elevato livello qualitativo dell'olio; è necessario il supporto di altri parametri qualitativi, in particolare l'esame organolettico.</p></li>

	<li><p><b>Perossidi</b>. indicano un'alterazione di tipo ossidativo, sinonimo di <b>degradazione ed invecchiamento</b>, espressa in milliequivalenti di ossigeno attivo per chilo di olio (meq O?/kg). Il limite relativo al numero di perossidi è 20, al di sopra del quale l'olio è lampante. Un valore è buono se al di sotto di 10-12; un elevato numero di perossidi evidenzia un processo di ossidazione primaria già avviato ed irreversibile, mentre un basso numero di perossidi non è necessariamente legato a qualità elevata, in quanto si può essere già in presenza della fase secondaria dell’ossidazione, in cui i perossidi si sono decomposti in aldeidi e chetoni, che danno la sensazione di rancido. E’ quindi necessario accompagnare l’analisi dei perossidi con l'esame spettrofotometrico e il saggio organolettico.</p></li>

	<li><p><b>Costanti spettrofotometriche</b> Il K232, il K270 e il DK vengono determinati con lo spettrofotometro in laboratorio mediante lettura degli assorbimenti a 232 e 270 nanometri. I
limiti per un olio extravergine sono 2,5 per il K232, 0,2 per il K270 e 0,01 per il DK. L'analisi spettrofotometrica evidenzia processi di raffinazione o fenomeni di <b>ossidazione e invecchiamento</b> dell'olio. Un aumento del K232 evidenzia un’ossidazione primaria, con formazione di perossidi, mentre un aumento del K270 evidenzia un’ossidazione secondaria, con formazione di aldeidi e chetoni.</p></li>

	<li><p><b>Alchil esteri</b>: Gli alchil esteri, etil esteri o metil esteri degli acidi grassi, si formano nell'olio di oliva a causa della combinazione tra acidi grassi liberi e rispettivamente alcol etilico e metilico. I composti che danno origine agli alchil esteri prendono origine principalmente da errate pratiche agronomiche e tecnologiche, in particolare da <b>fenomeni fermentativi e
degradativi delle olive troppo mature, danneggiate o conservate in condizioni non ideali</b> prima di essere lavorate. Questi processi portano alla produzione di metanolo ed etanolo che, a loro volta, per reazione di trans esterificazione, possono combinarsi con gli acidi grassi per formare gli alchil esteri. Questi ultimi, è bene ricordare, sono comunque sostanze chimiche liposolubili naturali, assolutamente non pericolose per la salute umana, ma che possono costituire un prezioso indicatore della qualità dell'olio. <br> L'<b>etanolo</b> viene prodotto principalmente dal metabolismo aerobico dei microorganismi presenti in olive di cattiva qualità, mentre il metanolo, dall'attività dall'enzima metilesterasi che agisce sulle pectine. La presenza di grandi quantità di questi composti all’interno dell'olio di oliva è un sintomo della bassa qualità del prodotto stesso. <b>Gli oli extra vergini di elevata qualità non contengono praticamente alchil esteri</b>. La presenza, nell'olio, di alchil esteri al di sopra dei limiti rivela dunque lo stato di degradazione delle olive di partenza ed il loro contenuto non aumenta durante la conservazione se non minimamente e a carico soprattutto dei metil esteri. Il limite fissato dal Reg. N. 61/2011/UE per la categoria “olio extra vergine di oliva” è stato di 75 mg/kg, oppure compreso tra 75 e 150 mg/kg se il rapporto tra esteri etilici e metilici non supera il valore di 1,5. L'olio prodotto in Italia, per potersi fregiare dell'appellativo ‘100% italiano”, deve presentare un contenuto in alchil esteri non superiore a 30 mg/kg (Decreto legge n. 83/2012, convertito dalla legge 7 agosto 2012 n. 134, all'art. 43 comma 1-bis).</p></li>

</ul>

<p>L'<b>Olio extravergine di Oliva</b> e l'<b>Olio vergine di Oliva</b> sono gli unici che vengono estratti meccanicamente; tutti gli altri oli sono invece soggetti a raffinazione (olio di oliva) o a estrazione che avviene mediante solventi chimici (olio di semi, olio di sansa, ecc.). L'extravergine è un olio perfetto, senza difetti, con un'acidità libera espressa in acido olecio non superiore a 0.8 g per 100 g (l'olio vergine di oliva invece può arrivare fino al 2%); gli oli che, invece, presentano piccole imperfezioni di gusto, vengono destinati alla raffinazione e miscelati con una percentuale variabile di extra vergine diventando così olio di oliva.</p>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="sulfides.html">Sulfides&#187;</a>
</section>

</div>

</body>
</html>
