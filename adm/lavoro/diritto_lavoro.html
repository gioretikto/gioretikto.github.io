<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Il diritto del lavoro">
	<title>Il diritto del lavoro</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Il diritto del lavoro</h1>

<p>Il diritto del lavoro è una materia complessa e soggetta a continue modificazioni da parte del legislatore che, invero, si sforza di mettere in campo misure concrete al fine di conferire una portata adeguata alla consacrazione data dal Costituente all’attività lavorativa, mezzo indispensabile per garantire l’uguaglianza e lo sviluppo della persona.<br>
Il <b>diritto del lavoro</b> può essere definito come quella <b>branca del diritto privato</b> che disciplina le relazioni fra datore di lavoro (pubblico o privato) e lavoratore, i rispettivi diritti e obblighi e che trova la propria fonte in un accordo, il contratto di lavoro, il cui contenuto è tuttavia sottoposto alle fonti normative (nazionali e di diritto europeo) ad esso gerarchicamente sovraordinate. Si tratta di una materia “tentacolare” che si estende sino a ricomprendere il diritto della sicurezza e della salute nei luoghi di lavoro, il cui quadro legislativo di riferimento sul piano della normativa prevenzionale, è oggi costituito sostanzialmente dal D.Lgs. 81/2008, il diritto sindacale, che disciplina l’attività dei
sindacati dei lavoratori, con riguardo allo sciopero e alla contrattazione, la legislazione sociale, che individua e disciplina le forme di tutela pubblica dei lavoratori (come le
norme in tema di infortuni e malattie professionali).<br> Nel presente volume l’evoluzione dello stato dell’arte che incide sui diversi istituti del diritto del lavoro viene seguita cercando di fornire un quadro organico e completo a chi si approccia allo studio della materia e senza trascurare, al contempo, i significativi contributi apportati sia dalla giurisprudenza che dalla prassi ministeriale. In particolare l’analisi dà conto delle seguenti novità normative:</p>

<ul>
	<li><p>il D. L. 4-5-2023, n. 48, che ha, in particolare, implementato le misure di sicurezza sul lavoro e modificato il regime delle causali dei rapporti di lavoro a termine;</p></li>
	<li><p>la L. 21-4-2023, n. 49, che reca disposizioni in materia di equo compenso delle prestazioni professionali;</p></li>
	<li><p>il D. Lgs. 31-3-2023, n. 36, che ha regolato l’applicazione dei contratti collettivi in materia di appalti pubblici;</p></li>
	<li><p>il D. Lgs. 10-3-2023, n. 24, che ha introdotto norme di protezione del <i>whistleblower</i> in conformità agli standard di protezione già previsti a livello europeo.</p></li>
</ul>

<p>Il lavoro è un fenomeno di grandissima importanza sociale ed economica per numerosi motivi.<br> In primo luogo, l’attività lavorativa, di qualsiasi tipo essa sia, è lo strumento attraverso il quale la maggior parte di noi <i>si procura i mezzi di sussistenza</i>. È quindi essenziale, per ogni individuo, avere la possibilità di accedere al cd. “mondo del lavoro”, perché solo attraverso il lavoro è possibile produrre reddito, acquistare una casa, gestire le necessità economiche di una famiglia ecc.<br> Da un altro punto di vista, il contratto di lavoro è lo strumento principale attraverso il quale l’imprenditore si procura uno dei fattori della produzione ed esso è, pertanto, il principale rapporto sociale per mezzo del quale viene <i>prodotta la ricchezza</i>.<br> Proprio in virtù di questa grande importanza, è nata e si è sviluppata nel tempo, a partire già dall’800, un’autonoma branca del diritto privato che prende il nome di diritto del lavoro, tradizionalmente suddivisa nei seguenti settori:</p>

<ul>
	<li><p>il <b>diritto del lavoro in senso stretto</b>, che detta le norme fondamentali in materia di rapporto di lavoro, disciplinando la sua costituzione, individuando gli obblighi delle parti e stabilendo in quali casi e secondo quali modalità esso si scioglie;</p></li>
	<li><p>il <b>diritto sindacale</b>, che disciplina l’attività dei sindacati dei lavoratori, con riguardo particolare allo sciopero e alla contrattazione (i cd. <i>contratti collettivi</i>);</p></li>
	<li><p>la <b>legislazione sociale</b>, che individua e disciplina le forme di tutela pubblica dei lavoratori (rientrano nell’ambito della legislazione sociale, ad esempio, le norme in tema di infortuni e malattie professionali).</p></li>
</ul>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
