<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La figura del medico competente e la sorveglianza sanitaria">
	<title>La figura del medico competente e la sorveglianza sanitaria</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La figura del medico competente e la sorveglianza sanitaria</h1>

<p>La figura del <b>medico competente</b> è tratteggiata dall’art. 2, co. 1, lett. <i>h</i>), D. Lgs. n. 81/2008, che mette in luce il possesso dei titoli, dei requisiti formativi e professionali richiesti. Presso il Ministero della Salute è istituito l’elenco dei medici competenti dal quale il datore può (non deve) attingere per l’eventuale designazione (art. 38, co. 4, D. Lgs. n. 81/2008). <br> Tale figura infatti è nominata dal datore di lavoro (ma la nomina è delegabile, a differenza di quella del RSPP) per effettuare la sorveglianza sanitaria (quando prevista dalla legge come obbligatoria) e per svolgere gli altri compiti che il T.U. del 2008 gli attribuisce.<br> Dal punto di vista professionale, il medico competente può essere assunto alle dipendenze del datore di lavoro, nonché svolgere la sua attività in regime di lavoro autonomo o come collaboratore d’una struttura esterna (pubblica o privata) convenzionata con il datore di lavoro (art. 39, co. 2, d. lgs. n. 81/2008). È espressamente prevista un’ipotesi d’incompatibilità quando il medico appartenga ad una struttura pubblica con funzioni di vigilanza: ciò impedisce l’esercizio dell’attività prevista dal T.U. del 2008 in tutto il territorio nazionale (art. 39, co. 3, d. Igs. n. 81/2008). <br> Per un considerevole lasso di tempo il medico competente è rimasto sostanzialmente estraneo alla gestione della salute e sicurezza nell’ambiente lavorativo, limitandosi ad eseguire le visite preassuntive e periodiche. L'assunzione d’una posizione di garanzia è divenuta palese con l’introduzione della <b>sorveglianza sanitaria</b>, definita come «l’insieme degli atti medici finalizzati alla tutela dello stato di salute e sicurezza dei lavoratori, in relazione all’ambiente di lavoro, ai fattori di rischio professionali e alle modalità di svolgimento dell’attività lavorativa» (art. 2, co. 1, lett. m), d. Lgs. n. 81/2008). <br> Dalla definizione normativa emerge che la sorveglianza sanitaria costituisce una parte integrante della prevenzione aziendale ed è espressione del principio della massima sicurezza tecnologicamente possibile. Al medico competente non è richiesto solo di esprimere pareri sulla salute dei lavoratori in relazione alla rischiosità dell’ambiente lavorativo, ma di <b>collaborare alla predisposizione e all’attuazione delle misure di salute e sicurezza</b> sulla base della specifica conoscenza dell’organizzazione aziendale. A tal fine, al medico competente è riconosciuto il diritto di ricevere le informazioni necessarie per svolgere fattivamente il suo ruolo di collaborazione e, ove sia un dipendente del datore, il diritto di ottenere i mezzi necessari per lo svolgimento dei suoi compiti. La procedura di valutazione dei rischi e la redazione del documento per la sicurezza prevedono la sua partecipazione nelle ipotesi in cui la sorveglianza sanitaria sia obbligatoria per legge. <br> L’art. 25, d. Lgs. n. 81/2008 elenca una serie di compiti propri del medico competente (in verità, la disposizione li definisce come «obblighi del medico competente»):</p>

<ul>
	<li><p>Effettua gli accertamenti sanitari secondo i criteri e le modalità previsti dalla normativa vigente;<p></li>
	<li><p>Formula i giudizi di idoneità alla mansione specifica;</p></li>
	<li><p>Informa il lavoratore sul significato e sull'esito degli accertamenti sanitari effettuati;</p></li>
	<li><p>Istituisce, custodisce ed aggiorna per i lavoratori sottoposti a sorveglianza sanitaria la relativa cartella sanitaria e di rischio.</p></li>
</ul>

<p>Inoltre</p>

<ul>
	<li><p>Collabora con il datore di lavoro e il servizio di prevenzione e protezione all'individuazione delle misure di tutela della salute e dell'integrità psicofisica dei lavoratori, alla predisposizione del servizio di pronto soccorso;</p></li>
	<li><p>Effettua periodicamente una visita di controllo delle condizioni igienico-ambientali dei luoghi di lavoro e delle modalità di svolgimento delle attività lavorative;</p></li>
	<li><p>Partecipa alla riunione periodica di cui all'art. 35 D.Lgs 81/08.</p></li>
</ul>

<p>A seguito degli accertamenti sanitari il medico competente formula il giudizio di idoneità alla mansione specifica e il lavoratore può risultare:</p>

<ul>
	<li><p>idoneo;</p></li>
	<li><p>idoneo parziale, temporaneo o permanente, con prescrizioni o limitazioni;</p></li>
	<li><p>Inidoneo temporaneo;</p></li>
	<li><p>Inidoneo permanente;</p></li>
</ul>

<p>I giudizi espressi dal medico competente sono trasmessi al datore di lavoro e allo stesso lavoratore. <br> Per buona parte di tali compiti, in caso d’inosservanza, è prevista una sanzione penale (art. 58, d. lgs. n. 81/2008).</p>

<p>In sintesi, il T.U. del 2008 ha accentuato l’integrazione dell’operato del medico competente con il sistema di prevenzione aziendale, prevedendo una vigilanza del datore (e dei dirigenti) anche su tale figura (art. 18, co. 3-bis, d. lgs. n. 81/2008). Secondo la giurisprudenza, deve valere quanto già sostenuto in relazione alla figura del Responsabile del Servizio di Prevenzione e Protezione, il quale assume un analogo ruolo di collaborazione nella sicurezza sul lavoro. Di qui l’applicazione del principio già espresso dalle Sezioni Unite della Cassazione a proposito del RSPP: «questa figura svolge una delicata funzione di supporto informativo, valutativo e programmatico, ma è priva di autonomia decisionale ... D’altra parte, il ruolo svolto è parte inscindibile di una procedura complessa che sfocia nelle scelte operative sulla sicurezza compiute dal datore di lavoro. La sua attività può ben rilevare ai fini della spiegazione causale dell’evento illecito» a carico della salute e della sicurezza dei lavoratori'. <br> L’attività di <b>sorveglianza sanitaria è obbligatoria</b> nelle ipotesi stabilite dalla legge oltre che dalla Commissione consultiva permanente, nonché qualora il lavoratore ne faccia richiesta e si ravvisi da parte del medico competente una stretta correlazione con 1 rischi lavorativi (art. 41, co. 1, D. Lgs. n. 81/2008). <br> La sorveglianza sanitaria comprende una serie di <b>accertamenti d’idoneità</b> del lavoratore allo svolgimento della specifica mansione, tenuto conto dell’esposizione ai rischi dell’ambiente di lavoro. Si tratta d’un accertamento ben diverso dal controllo sullo stato di salute del lavoratore, in relazione al quale l’art. 5 Stat. lav. prevede l’intervento esclusivo del medico pubblico. <br> Gli accertamenti di idoneità sono svolti dal medico competente in via preventiva, periodica e al momento della cessazione del rapporto di lavoro (ove richiesto per legge). Naturalmente la sorveglianza sanitaria segue l’evoluzione e le modificazioni del rischio, pertanto gli accertamenti riguardano anche le ipotesi di mutamento delle mansioni e la ripresa del lavoro dopo un’assenza prolungata per motivi di salute. Infine, anche il lavoratore può fare richiesta della sorveglianza e il medico competente può ravvisarne la necessità in determinate situazioni (ad es., peggioramento delle condizioni di salute) (art. 41, co, 2, D. Lgs. n. 81/2008). <br> L’ipotesi più controversa è quella relativa alle visite mediche svolte «<b>in fase pre-assuntiva</b>, su scelta del datore di lavoro, dal medico competente o dai Dipartimenti di prevenzione delle ASL» (art. 41, co. 2-bis, d. lgs. n. 81/2008). In tale ipotesi, infatti, sorge un legittimo dubbio sull’imparzialità dell’accertamento medico e sul condizionamento esercitabile dal datore sul candidato all’assunzione.</p>

<h2>Novità normative</h2>

<p>Il <b>Decreto-Legge n. 48 /2023</b> (cd. <b>Decreto Lavoro</b>), convertito con modificazioni nella Legge n. 85/2023 recante “Misure urgenti per l’inclusione sociale e l’accesso al mondo del lavoro” ha modificato il D.Lgs. 81/2008 con particolare riferimento, tra l’altro, a:</p>

<ul>
	<li><p>l’art. 25 (Obblighi del medico competente), introducendo, in occasione delle visite di assunzione, l’obbligo in capo al Medico Competente di acquisire la cartella sanitaria rilasciata dal precedente Datore di Lavoro, ai fini della formulazione del giudizio di idoneità all’attività lavorativa; inoltre, nelle ipotesi di impedimento del Medico Competente, viene sancito che lo stesso è tenuto a comunicare per iscritto al Datore di Lavoro il nominativo di un sostituto, in possesso dei requisiti specifici richiesti dalla legge.</p></li>
</ul>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
