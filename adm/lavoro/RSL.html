<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Rappresentante dei lavoratori alla sicurezza (RLS – RLST)">
	<title>Rappresentante dei lavoratori alla sicurezza (RLS – RLST)</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Rappresentante dei lavoratori alla sicurezza (RLS – RLST)</h1>

<p>Il <b>Rappresentante dei Lavoratori per la sicurezza</b> è il soggetto, scelto dai lavoratori di un’azienda (RSL) o di un territorio (RSLT) secondo le modalità previste dalla legge, al quale è demandato il compito, in generale, di controllare e stimolare il rispetto delle regole in materia di sicurezza dei lavoratori da parte del datore di lavoro. <br> In sostanza, tramite questa figura, i lavoratori hanno la possibilità di partecipare attivamente (e senza, almeno in linea di principio, la necessità di una mediazione da parte degli organismi sindacali) al sistema di valutazione e prevenzione dei rischi dell’ambiente in cui operano, attraverso quel meccanismo procedimentale, che deve essere adottato da tutti i datori di lavoro ai sensi della legislazione in materia di salute e sicurezza nei luoghi di lavoro e in ossequio al cd. modello partecipativo.</p>

<p>Alla figura così brevemente definita, infatti, sono attribuiti alcune fondamentali prerogative, che, in via astratta, sono riassumibili nei seguenti diritti:</p>

<ul>
	<li><p>diritto all’informazione;</p></li>
	<li><p>diritto alla formazione;</p></li>
	<li><p>dritto alla partecipazione;</p></li>
	<li><p>diritto al controllo.</p></li>
</ul>

<p>Detti diritti trovano applicazione concreta nelle specifiche norme deputate ad elencare i poteri che il legislatore assegna al rappresentante dei lavoratori per la sicurezza, affinché questi possa effettivamente ed efficacemente svolgere la propria funzione (come, ad es., l’accesso libero ai luoghi di lavoro, la formazione, le consultazioni obbligatorie, la possibilità di informare e di essere informato circa i rischi derivanti dall’attività svolta nell’azienda). <br> Grazie ad essi, infatti, il rappresentante partecipa attivamente, per conto dei lavoratori impiegati nell’azienda o nel territorio di riferimento, alle fasi, legislativamente previste, attraverso le quali si esplica il dovere di protezione dell’integrità fisica e della personalità morale, cui è sottoposto il datore di lavoro ai sensi dell’art. 2087 c.c.. <br> La figura, introdotta ufficialmente con il D.Lgs. 626/1994 – e in ogni caso in linea di continuità con quanto già previsto dall’art. 9 dello Statuto dei lavoratori (Legge 300/1970) e con la prassi tratteggiatasi nel tempo – ha ricevuto ulteriore definizione tramite il D.Lgs. 81/2008 (cd. T.U. in materia di salute e sicurezza nei luoghi di lavoro), parzialmente modificato dal D.Lgs. 106/2009. <br> Tale normativa, nel tentativo di riordinare la materia relativa alla sicurezza sul lavoro, ha rafforzato il cd. modello partecipativo già delineato dalla legislazione previgente, agendo sostanzialmente in due direzioni: per un verso, ha ampliato la figura del rappresentante dei lavoratori per la sicurezza introducendo, al fianco del rappresentante aziendale, anche i rappresentanti territoriali e quelli di sito produttivo. Per altro verso, ne ha specificato e reso più pregnanti i poteri di intervento, caratterizzando l’aspetto pubblicistico della figura in esame.</p>

<h2>Rappresentante dei lavoratori per la sicurezza aziendale (RSL)</h2>

<p>Il D.Lgs. 81/2008 ribadisce l’<b>obbligatorietà della figura del RSL in tutte le aziende</b>, come già era avvenuto con l’emanazione del precedente complesso normativo in tema di sicurezza sul lavoro.<br> L’art. 47 della normativa più recente stabilisce, infatti, l'RSL è eletto o designato in tutte le aziende o unità produttive (co. 2) e che, in ogni caso, qualora tale elezione o designazione non avvenga, le prerogative della figura prevista dalla disposizione in esame siano esercitate dai rappresentanti territoriali o di sito produttivo (salvo diversi accordi stipulati in sede collettiva (co. 8).<br> Ai fini della nomina, il legislatore non ha apportato, in merito alla figura in esame, rilevanti modifiche rispetto a quanto già statuito dal D.Lgs. 626/1994. <br> La norma menzionata demanda infatti alla contrattazione collettiva la disciplina del numero, delle modalità di designazione o elezione, del tempo di lavoro retribuito e degli strumenti per l’espletamento delle funzioni del rappresentante.<br> Inoltre, come già previsto dall’art. 18 della normativa previgente, viene compiuta distinzione, ai fini della nomina, a seconda delle dimensioni dell’azienda in cui il RLS deve essere scelto.</p>

<p>Infatti:</p>

<ul>
	<li><p>nelle aziende o unità produttive che occupano più di 15 dipendenti, il RSL viene eletto o designato nell’ambito delle rappresentanze sindacali presenti nell’azienda o in mancanza di esse, fra i lavoratori dell’azienda medesima;</p></li>
	<li><p>nelle aziende che occupano fino a 15 dipendenti, il RSL è eletto direttamente dai lavoratori al loro interno ovvero è individuato per più aziende nell’ambito territoriale o di comparto secondo le modalità previste dalla norma appositamente redatta a disciplina di questa figura.</p></li>
</ul>

<p>Una novità degna di nota è invece introdotta con il comma 6 della norma in analisi, il quale stabilisce che l’elezione del rappresentante dei lavoratori per la sicurezza aziendale deve avvenire di norma nello stesso giorno per tutte le aziende italiane e, in particolare, in concomitanza della giornata nazionale per la salute e la sicurezza sul lavoro, da individuarsi con decreto ministeriale e sentite le confederazioni sindacali di datori di lavoro e lavoratori comparativamente più rappresentative sul piano nazionale. <br> La nuova norma è degna di nota sulla base del fatto che, come da più parti affermato, l’elezione della figura da svolgersi in un’unica giornata nazionale potrebbe accentuarne il carattere pubblicistico, rispetto alla valenza prettamente privatistica che il RLS acquisiva con l’elezione prima e l’operatività poi a livello esclusivamente aziendale. <br> La medesima norma, pur lasciando - come detto- libertà alla contrattazione collettiva in ordine al numero di rappresentanti da eleggere in ciascuna azienda o unità produttiva, stabilisce tuttavia un numero minimo che non può in ogni caso essere disatteso, prevedendo che:</p>

<ul>
	<li><p>per le aziende/unità produttive che occupano sino a 200 lavoratori il numero minimo di RSL sia uno;</p></li>
	<li><p>per le aziende/unità produttive che occupano da 201 a 1.000 lavoratori i rappresentanti debbano essere almeno tre;</p></li>
	<li><p>nelle aziende/unità produttiva che occupano più di 1.000 lavoratori siano presenti almeno sei rappresentanti dei lavoratori per la sicurezza. Tale numero minimo può peraltro essere aumentato nella misura prevista da accordi interconfederali o nei contratti collettivi.</p></li>
</ul>

<h2>Il rappresentante dei lavoratori per la sicurezza territoriale (RSLT)</h2>

<p>Al fine di rendere maggiormente rilevante ed effettivo il ruolo del RSL anche nell’ambito delle imprese di modeste o piccole dimensioni, il legislatore del 2008 ha conferito maggior risalto ad una figura che, pur essendo già prevista dal D.Lgs. 626/1994 (art. 18 co. 2), era stata in principio scarsamente utilizzata.<br> Si tratta del rappresentante dei lavoratori per la sicurezza territoriale, al quale sono attribuiti gli stessi compiti e le medesime prerogative del rappresentante aziendale, da esercitarsi però in riferimento a più aziende o unità produttive presenti sul medesimo territorio o nel medesimo comparto, nelle quali non sia stato eletto o designato il RSL (art. 48 co. 1).<br> Il rappresentante territoriale è eletto o designato secondo le modalità previste dagli accordi collettivi a livello nazionale, interconfederale o di categoria che siano stati stipulati dalle associazioni di datori di lavoro e lavoratori comparativamente più rappresentative sul piano nazionale o, in assenza di essi, mediante decreto ministeriale. <br> Il legislatore prevede talune regole peculiari relative alla figura in analisi:</po>

<ul>
	<li><p>Il ruolo di RLST è incompatibile con qualunque altra funzione sindacale operativa (art. 48 ultimo comma);</p></li>
	<li><p>il nominativo del rappresentante territoriale è comunicato alle aziende dall’organismo paritetico di cui all’art. 1, lett. ee) della legge o dal Fondo competente (ossia il Fondo istituito presso l’INAIL dall’art. 52 della legge (comma 6);</p></li>
	<li><p>l’accesso ai luoghi di lavoro deve essere esercitato con un preavviso individuato attraverso gli accordi collettivi menzionati, stante il carattere “esterno” dell’azione svolta dalla figura in esame in quanto comune a più realtà. Detto preavviso non opera, tuttavia, nel caso in cui si sia verificato un infortunio grave;</p></li>
	<li><p>qualora sia impedito l’accesso ai luoghi di lavoro nei termini concordati, il RSLT può rivolgersi all’organismo paritetico citato o all’organo di vigilanza, di cui all’art. 13 della normativa in esame (comma 7);</p></li>
	<li><p>il rappresentante territoriale ha diritto ad una formazione peculiare determinata dalla specificità e delicatezza del ruolo secondo le modalità previste dal settimo comma dell’art. 48 in esame.</p></li>
</ul>

<h2>Il rappresentante per la sicurezza di sito produttivo</h2>

<p>L’ulteriore nuova forma di rappresentanza costituisce la tipizzazione di una figura già presente in taluni siti di produzione caratterizzati da peculiari problematiche relative alla sicurezza e alla salute dei lavoratori in essi impiegati.<br> Infatti l’art. 49 del D.Lgs. 81/2008 stabilisce che tale figura debba essere individuata nell’ambito di specifici contesti di produzione che siano caratterizzati dalla compresenza di più aziende o cantieri. <br> Tali contesti, sinteticamente, sono:</p>

<ul>
	<li><p>i porti sedi di autorità portuali o marittime;</p></li>
	<li><p>i centri intermodali di trasporto;</p></li>
	<li><p>gli impianti siderurgici;</p></li>
	<li><p>i cantieri con almeno 30.000 uomini-giorno (ossia la presunta entità dei cantieri calcolata attraverso la somma delle giornate lavorative di tutti i lavoratori- anche autonomi- previste per la realizzazione di tutte le opere);
	<li><p>contesti di produzione con particolari problematiche legate all’interferenza delle lavorazioni e nei quali siano impiegati mediamente almeno 500 addetti operanti.</p></li>
</ul>

<p>Il rappresentante è individuato fra coloro che sono stati nominati rappresentanti dei lavoratori per la sicurezza nelle varie aziende operanti nel contesto produttivo rilevante, secondo le modalità stabilite dalla contrattazione collettiva.<br> Esercita le medesime funzioni affidate alle altre figure di rappresentanza e ha, inoltre, il compito di coordinare l’attività di tutti i rappresentanti nominati nell’ambito delle aziende del sito produttivo.</p>

<h2>La consultazione del RLS nella valutazione e prevenzione dei rischi</h2>

<p>Il D. Lgs. 81/08, all’art. 50 sulle attribuzioni del Rappresentante dei Lavoratori per la Sicurezza (RLS), prevede che questi sia: "<i>consultato preventivamente e tempestivamente in ordine alla valutazione dei rischi, alla individuazione, programmazione, realizzazione e verifica della prevenzione nella azienda o unità produttiva</i> (…)". <br> Per quanto riguarda l’elaborazione del Documento di Valutazione dei Rischi (DVR) per la sicurezza aziendale, ma anche per gli altri ambiti in cui è prevista, tale consultazione si esprime nella obbligatoria richiesta di un parere del RLS che tuttavia non è vincolante per il Datore di Lavoro.<br> Il Rappresentante dei Lavoratori per la Sicurezza (RLS) può, quindi, formulare osservazioni in merito, per esempio, ai rischi della attività lavorative ed alle relative misure di prevenzione e protezione ritenute opportune, ma il Datore di Lavoro non è obbligato a tenerne conto per l’elaborazione del DVR aziendale. </p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
