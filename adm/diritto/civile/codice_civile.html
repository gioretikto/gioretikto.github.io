<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Codice civile"/>
	<title>Codice civile</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Codice civile</h1>

<p>Il Codice civile. Esso, come qualsiasi altro codice, non va confuso con l’attività di codificazione: mentre il codice è un tipo particolare di legge che disciplina complessivamente un intero settore dell'esperienza giuridica, la codificazione è quell’attività di sistemazione delle leggi riguardanti tutte una stessa materia, secondo un coordinamento logico del materiale normativo.<br> Tutte le leggi hanno un elemento di identificazione rappresentato dalla data di emanazione e dal numero, il quale è molto importante perché in uno stesso giorno potrebbero essere state emanate più leggi. A questa regola non si sottrae nemmeno il codice civile, il quale è identificabile come la legge che porta la data del 16 marzo 1942, n. 262.<br> 
Nel 1942, data di emanazione del Codice civile, in Italia c’era una sistemazione politica, economica e sociale molto diversa da quella attuale. Innanzitutto c’era la monarchia e non la repubblica, tanto è vero che la legge di emanazione del Codice civile porta il nome di “Regio Decreto 16 marzo 1942 n. 262”, il che vuol dire che si tratta di una legge emanata dal re; è solo a far data dal primo gennaio 1948, con l’approvazione della nuova Costituzione repubblicana, che l’Italia è diventata una repubblica. <br> In secondo luogo, il regime vigente al momento dell’emanazione del Codice civile, quello fascista, era ispirato — come è noto — a principi politici totalmente incompatibili con il regime attuale. Va tuttavia sottolineato che il Codice civile è stato influenzato molto poco dall’ideologia politica imperante al tempo della sua emanazione. I redattori, coloro cioè che materialmente hanno ideato e scritto le norme, avevano avuto la preoccupazione di fare delle scelte tecniche il più possibile separate dalla politica e giustificate secondo ragione. Per questo motivo il Codice civile, in seguito all’avvento della Repubblica italiana, non ha subìto grandi rifacimenti. <br> Le riforme e le innovazioni più significative sono da imputare principalmente agli interventi della Corte costituzionale, organo preposto al controllo di legittimità delle leggi, la quale ha constatato che alcuni principi, ad es. in tema di diritto di famiglia, non erano più consoni non tanto all’ideologia ma alla sensibilità sociale. <br> Il Codice civile è un’unica legge, e il fatto che questa legge sia particolarmente estesa e articolata in ben 2969 articoli non significa
che essa sia qualcosa di più di una sola legge. Il numero degli articoli che compongono una legge non moltiplica l’essenza della legge stessa: esistono leggi composte da un unico articolo così come leggi composte da molti articoli, e il Codice civile è una di queste. Esso si divide in sei parti che si chiamano libri; una rapida disamina del contenuto di questi libri serve a fornire la conoscenza di qual è la materia che va sotto il nome di diritto privato.<br> Il Codice civile si apre con le “Disposizioni sulla legge in generale”, meglio note come “Preleggi”: si tratta, come dice il nome stesso, di una serie di norme che, per quanto poste in apertura del Codice civile, e per quanto riferite genericamente alla “legge”, riguardano l’operatività di qualsiasi norma giuridica (la quale, del resto, spesso viene intesa proprio quale sinonimo di legge).</p>

<ul>
	<li><p>Il primo libro (artt. 1-455 c.c.) si intitola “Delle persone e della famiglia”, dal che si desume che il tema di cui si occupa questo libro riguarda i soggetti, i quali vanno però intesi non solo nell’accezione di essere umani, dal momento che nel nostro ordinamento sono considerati “soggetti” e, quindi, punti di riferimento di rapporti e di relazioni giuridiche, non solo le persone fisiche ma anche le c.d. persone giuridiche con finalità non economica, altrimenti dette enti ideali, dove ideali sta a significare che non esistono nella realtà ma sono il frutto di un processo di astrazione. Un’associazione o una fondazione, ad es., non esistono in natura, ciò nondimeno sono considerati soggetti dal diritto. Nel primo libro, quindi, si parla delle persone fisiche e delle persone giuridiche, si stabilisce qual è la loro capacità, quali sono gli atti che possono compiere nonché i diritti e
i doveri che incombono su di loro. Ma non solo, poiché in questo primo libro si affrontano anche tutti i temi che riguardano i rapporti familiari: i rapporti tra i coniugi, i rapporti tra i genitori e i figli, nonché i rispettivi diritti e doveri e tutto ciò che attiene sia all’instaurarsi che alla crisi della famiglia nel caso di separazioni e divorzi.</p></li>

	<li><p>Il libro secondo (artt. 456-809 c.c.) si intitola “Delle successioni” e si occupa, per la precisione, delle successioni c.d. <i>mortis causa</i>, cioè delle successioni a causa di morte, del diritto ereditario. Per comprendere di che cosa si occupi questo libro bisogna considerare che, quando muore una persona, non tutti i rapporti giuridici che ad essa facevano capo vengono automaticamente meno: ad es., il defunto era proprietario di beni, aveva una casa, un’automobile, una bicicletta; era creditore, doveva avere dei soldi dai suoi debitori; oppure era debitore, era lui che doveva dei soldi a qualcuno; aveva insomma una serie di relazioni giuridiche, era titolare di diritti e di doveri. Il fatto che tutti i rapporti che facevano capo al defunto non si estinguano con la sua morte risponde ad un criterio di ragionevolezza: se una persona era proprietaria di una casa, non è possibile che alla morte del proprietario la casa diventi di nessuno; di quella casa qualcuno si deve occupare, qualcuno la deve acquisire, qualcuno la dovrà gestire. Si pone, quindi, il problema della continuazione dei rapporti giuridici che facevano capo al defunto. Alcuni di questi rapporti si estinguono: se una persona, per es., aveva assunto un impegno con l’editore di scrivere un romanzo, con la sua morte l'obbligo si estingue perché il romanzo, in quanto opera dell’ingegno, deve necessariamente essere scritto da colui che ha assunto l'obbligo. Al contrario, i rapporti matrimoniali di regola sopravvivono all’evento della morte: diviene quindi necessario trovare un altro soggetto al quale poterli riferire. Questo soggetto prende tecnicamente il nome di erede e le regole che devono essere utilizzate per individuare il successore del defunto sono quelle proprie del diritto ereditario disciplinate nel libro secondo del Codice civile.</p></li>

	<li><p>Il libro terzo (artt. 810-1172) ha come titolo “Della proprietà” ma si occupa, oltre che della proprietà, anche degli altri diritti reali di godimento. La parola “reale” deriva da res che in latino vuol dire cosa, bene; i diritti reali sono dunque i diritti vantati sui beni. La proprietà è anch’esso un diritto reale, ma non è l’unico poiché ne esistono altri cosiddetti “minori”, i quali hanno un contenuto meno ampio rispetto al diritto di proprietà che è invece il diritto che attribuisce la più ampia sovranità sul bene: sovranità che
si articola nei diritti sia di godimento che di disposizione, dal turbamento dei quali tutti i soggetti diversi dal proprietario devono astenersi. Secondo una concezione imperante nel secolo scorso ma che tarda ancora a essere accantonata, il diritto di proprietà viene considerato come una sorta di diritto naturale: si sostiene, infatti, che ogni uomo ha la possibilità di realizzare la sua personalità, le sue ambizioni, anche tramite l’aspirazione a diventare proprietario, ad acquisire la disponibilità piena di un bene, sicché se una persona non è proprietaria di alcun bene, vuol dire che versa in uno stato di bisogno e come tale non è nella condizione di avere di fatto pienezza di diritti. L'obiettivo delle codificazioni del secolo scorso era quello di creare una società ideale composta di piccoli proprietari soprattutto fondiari, cioè proprietari di immobili, considerati, questi ultimi, come la fonte primaria della ricchezza: oggi, invece, la gran parte delle transazioni economiche ha natura finanziaria e la vera ricchezza è di tipo mobiliare.</p></li>

	<li><p>Il libro quarto (artt. 1173-2059 c.c.) si intitola “Delle obbligazioni”, è il libro più tecnico di tutto il Codice civile e — semplificando al massimo — si occupa del rapporto che intercorre tra un creditore e il suo debitore. L’obbligazione è, infatti, il rapporto giuridico che intercorre tra un soggetto c.d. attivo che vanta un diritto e che si chiama creditore, e un soggetto c.d. passivo che è tenuto a eseguire una prestazione e che si chiama debitore.</p></li>

	<li><p>Il libro quinto (artt. 2060-2642 c.c.) si intitola “De! lavoro” anche se, per la maggior parte, vi si rinviene tutta la disciplina dell'impresa in generale, dell’impresa individuale, dell'impresa collettiva, dei vari tipi di società (ossia delle persone giuridiche con finalità economica): quindi sarebbe stato più opportuno dare al libro quinto il titolo “Dell’impresa”, tenuto anche conto del fatto che l'impresa è il fenomeno centrale delle relazioni commerciali di una società economica avanzata. La scelta del titolo “Del lavoro” risiede
in una ragione di matrice storica, frutto dell’ideologia propria del regime fascista imperante all’epoca di emanazione del Codice: quel regime negava il cosiddetto “conflitto di classe” e negava, quindi, che nei rapporti economici ci fossero da contrapporre gli imprenditori ai lavoratori schierati gli uni contro gli altri in quanto portatori di interessi confliggenti; l’idea per cui gli imprenditori e i lavoratori cercano di sopraffarsi l’un l’altro era ritenuta dal regime come una semplice vulgata marxista non rispondente al vero; il regime cercava
di sostenere che tanto gli imprenditori quanto i lavoratori erano impegnati a realizzare uno scopo comune, ossia il progresso dell’Italia realizzato attraverso la crescita economica. Il fattore che, secondo questa concezione, accomuna gli imprenditori ai dipendenti consiste in un’attività ordinata al perseguimento del bene comune, ossia nel lavoro che permette di superare tutti i conflitti di classe e le contrapposizioni. Sulla scia di queste considerazioni, il legislatore del 1942 scelse di intitolare il libro quinto “Del lavoro” piuttosto che
“Dell’impresa”, optando per un titolo generico ma meno compromettente dal punto di vista politico.</p></li>

	<li><p>Infine, il libro sesto del Codice civile (artt. 2643-2969 c.c.) si intitola “Della tutela dei diritti”: questo titolo è ancora più vago di quello del libro quinto sia perché il concetto di tutela dei diritti può essere applicato a qualsivoglia materia, sia perché tutte le norme giuridiche servono a tutelare i diritti. Le materie ricomprese nell'ambito dell’ultima parte del Codice civile sono le più varie e</p></li>

</ul>

<section aria-label="End">
<a href="fonti_rango_costituzionale.html">&#171;Fonti di rango costituzionale</a>
<a href="index.html">Index</a>
<a href="leggi_ordinarie.html">Leggi ordinarie&#187;</a>
</section>

</article>

</body>
</html>
