<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="L'interpretazione delle fonti">
	<title>L'interpretazione delle fonti</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<div class="content">

<h1>L'interpretazione delle fonti</h1>

<p>Per interpretazione si intende il procedimento logico necessario ad individuare il significato concreto e l'ambito di applicazione di una norma giuridica. <br> A seconda del soggetto che la effettua, si possono individuare differenti tipologie di interpretazione, che hanno una “forza” applicativa assolutamente variabile.</p>

<h2>Interpretazione giudiziale</h2>

<p>È il lavoro di comprensione logica operato dagli organi giurisdizionali al fine di risolvere una problematica afferente ad un caso concreto. <br> Il giudice, “<i>soggetto solo alla legg</i>e”, deve attenersi quanto più possibile al significato letterale dei termini utilizzati dal Legislatore. <br> In ogni caso, la soluzione scelta dal giudice di merito avrà efficacia per la vicenda che ha affrontato, ma non vincolerà i successivi interpreti, che potranno risolvere la medesima questione in modi differenti e secondo interpretazioni personali. Detta soluzione è quella tipicamente adottata dai sistemi di <i>Civil Law</i>, ovvero quelli che si affidano ad una codificazione stabile e predeterminata dal Legislatore più che ai precedenti giurisprudenziali; nel contrapposto sistema di <i>Common law</i>, invece, i
precedenti giudiziari, e dunque le interpretazioni operate dai giudici di ogni Corte, hanno efficacia vincolante anche per i giudici successivi.</p>

<div class="def">

<h3>Approfondimento: Civil e Common law</h3>

<p>Nel nostro sistema giuridico, come in tutti quelli del cosiddetto Civil law (quasi tutti quelli dell’Europa continentale), la fonte normativa svolge un ruolo decisivo, perché su di essa si fonda il
sistema giuridico. <br> Il nostro ordinamento, in tema di codificazioni, si rifà da un lato al Diritto Romano e alle sue tradizioni, dall’altro al sistema delle codificazioni napoleoniche sorte in Francia ai primi dell'800, con la caduta della Repubblica post-rivoluzionaria, ed è caratterizzato dal centralismo della funzione legislativa. <br> In questo sistema ai giudici è assegnato il precipuo ruolo di meri burocrati, che applicano la legge per risolvere le controversie sottoposte al loro giudizio. <br> In Italia, non soltanto le norme si trovano su un piano di assoluta rilevanza, ma vige anche il principio
di cui all’articolo 2909 del Codice civile, applicabile comunque in tutti i settori della giustizia, in base al quale le sentenze “fanno stato” (ovvero, hanno efficacia) solo fra le parti ed i loro eredi ed aventi causa. <br> Così non è per gli ordinamenti dei paesi anglosassoni, cosiddetti di Common law, dove ad assumere un ruolo fondamentale e preponderante è il diritto giurisprudenziale, mentre quello di natura legislativa, pur esistente a regolare vari settori, assume un ruolo secondario e di contorno. <br> Nei Paesi suddetti, la legge è una delle fonti del diritto, senza alcuna preminenza sulle altre, con la peculiarità che il diritto di origine giurisprudenziale si legittima in modo indipendente rispetto al diritto di produzione legislativa. <br>  Anzi, la legge emanata dal Parlamento si inserisce nell’ordinamento come norma speciale e secondaria. <br> Il giudice è tenuto ad applicarla, ma l’interpretazione che ne fa, se non proprio vincolata, è guidata dalla necessità di non modificare troppo il quadro d'insieme del diritto esistente. <br> Dunque, i giudici del Common law sono fonte di “produzione del diritto”, ben distanti dai burocrati immaginati dai Legislatori nei paesi di <i>Civil law</i>, in primo luogo per il ruolo creativo del giudice nel caso di indeterminatezza legislativa, ma soprattutto perché nel sistema di Common law vige il così detto principio del “precedente vincolante” (cd. stare decisis), per il quale, pur non essendo vietato ai giudici di smentire le precedenti decisioni riguardanti casi analoghi, questi dovranno motivare approfonditamente le ragioni di una pronuncia non conforme a quanto statuito in precedenza. <br> Qualche precisazione è comunque necessaria; ad oggi, anche in Italia (ancorata stabilmente alle codificazioni) le interpretazioni giudiziali fornite dalla Corte più elevata, la Corte di Cassazione, hanno, <i>de facto</i>, un valore simile a quello di vere e proprie normative. <br> L’esegesi della Suprema Corte è, a ragione, ritenuta come la più autorevole, competente e quindi adesiva al dettato legislativo. Si parla, per l’appunto, di funzione nomofilattica della Corte di Cassazione. <br> Difficilmente, a seguito di una costante interpretazione della Corte di Cassazione su una determinata disciplina, un giudice di merito sceglierà di discostarsi dalla stessa, per non rischiare di vedere la propria pronuncia riformata nei successivi gradi di giudizio; pertanto, si può dire che, anche in un sistema altamente codificato come quello italiano, il precedente giurisprudenziale ha un valore sempre più predominante e incisivo. </p>

</div>

<h2>Interpretazione autentica</h2>

<p>È l’interpretazione più autorevole e vincolante, in quanto effettuata direttamente dal Legislatore. Questi interviene al fine di chiarire il significato di precedenti disposizioni normative, e per fissarne univocamente l'ambito di applicazione; ha efficacia vincolante e retroattiva per tutti gli interpreti.<br> L’interpretazione autentica è progressivamente divenuta uno strumento ordinario,
ampiamente utilizzato dal Legislatore per le finalità più diverse, a volte anche discostandosi dai presupposti per il quale era stato immaginato. <br> Difatti, le leggi interpretative sono state sfruttate, nella prassi, non solo per risolvere contrasti giurisprudenziali, ma altresì per avversare letture della Suprema Corte sgradite al Legislatore (si pensi, ad esempio, al famoso “caso Scoppola”). </p>

<div class="def">

<h3>Approfondimento: il caso Scoppola c. Italia</h3>

<p>Il caso in intestazione ha rappresentato un classico esempio di abuso da parte dello Stato dello strumento dell’interpretazione autentica. La violazione dei più basilari principi di garanzia della persona ha comportato la netta censura da parte della Corte Edu. <br> Questi i fatti: l'imputato Scoppola, in sede di giudizio, aveva domandato l'accesso al rito abbreviato, in un momento in cui la legge italiana, per il reato contestatogli, prevedeva che, in caso in condanna alla pena dell'ergastolo, con o senza isolamento diurno, la pena fosse rideterminata in virtù del rito a trent'anni di reclusione.
 Ciò nonostante, successivamente alla richiesta di abbreviato presentata da Scoppola (quindi, a giudizio in corso), una norma di interpretazione autentica (l’art. 7 del d.l. n. 341 del 2000) aveva
stabilito, in malam partem, che qualora l’ergastolo fosse stato comminato con l’isolamento diurno del condannato, la norma andava intesa nel senso che il condannato avrebbe espiato l’ergastolo semplice, ma non 30 anni di reclusione. Scoppola, ritenuto colpevole e meritevole di ergastolo con isolamento diurno, è così condannato all’ergastolo: da qui il ricorso alla Corte di Strasburgo. <br> A seguito del ricorso, l’Italia è stata condannata per violazione dell’art. 7 CEDU, e obbligata a sostituire l’ergastolo comminato a Scoppola con la reclusione di 30 anni. <br> Infatti, il provvedimento emanato dal Legislatore italiano non poteva considerarsi un’interpretazione autentica, necessaria solo quando vi sia un dubbio applicativo, non di certo utile a sanare un errore o una dimenticanza. La normativa vigente era infatti, secondo la Corte, chiarissima (e quindi, <i>in claris non fit interpretatio</i>), e il provvedimento italiano non poteva essere che innovativo del sistema penale, certamente non interpretativo; pertanto, dato che la legge non dispone che per l’avvenire, la nuova disciplina non poteva applicarsi irretroattivamente <i>in malam partem</i>. La successiva sentenza della Cassazione conferma quanto stabilito dalla Corte Edu, fissando la pena reclusiva assegnata a Scoppola in 30 anni di reclusione.</p>

</div>

<p>L’interpretazione autentica è stata a volte utilizzata anche per consentire un aggiornamento semantico di disposizioni legislative ritenute non più adeguate in relazione agli scopi per i quali erano state introdotte. <br> In questa evenienza le leggi interpretative garantiscono l’indubbio vantaggio di aggiornare il significato della disposizione legislativa retroattivamente dal momento dell'entrata in vigore del testo normativo, a differenza delle normali leggi ordinarie che ovviamente estrinsecano i loro effetti solo sulle situazioni future e non su quelle passate. <br> Tuttavia, tale modo d'uso incontra sempre più spesso le resistenze della giurisprudenza di legittimità, chiamata con una certa costanza a decidere in via incidentale sui provvedimenti così “<i>interpretati</i>". <br> Secondo la Corte costituzionale, un provvedimento di interpretazione autentica non può essere innovativo del sistema: non è possibile mascherare da interpretazione autentica una disposizione nuova a tutti gli effetti, andando al di là di qualsiasi logica e ragionevole interpretazione. <br> Ciò in quanto altrimenti si violerebbe il principio in base al quale una legge può esplicare efficacia soltanto per il futuro, mentre le norme di interpretazione autentica hanno efficacia <i>ex tunc</i>. <br> Per chiarezza, si riporta un estratto in tema di leggi sull’editoria: “(...) il legislatore, oltrepassando i limiti di ragionevolezza, ha definito interpretativa una disciplina che, invece, ha natura innovativa. (...) In conformità ad una costante giurisprudenza (cfr. da ultimo la sent. n. 233 del 1988), va riconosciuto carattere interpretativo soltanto ad una legge che, fermo il tenore testuale della norma interpretata, ne chiarisce il significato normativo ovvero privilegia una tra le tante interpretazioni possibili, di
quisa che il contenuto precettivo è espresso dalla coesistenza delle due norme (quella precedente e l'altra successiva che ne esplicita il significato), le quali rimangono entrambe in vigore e sono quindi anche idonee ad essere modificate separatamente” (Corte Cost., sent. n. 155 del 1990).</p>

<h2>Interpretazione dottrinale</h2>

<p>È l’interpretazione proveniente dagli studiosi del diritto. <br> Priva di alcun valore vincolante, l’unica possibile efficacia di questa tipologia di esegesi è affidata all’autorevolezza dell'esperto che la fornisce, e la sua capacità di influenzare le decisioni giurisprudenziali.<br> Per l'appunto, così recita la sentenza n. 14086 del 2002, della Cassazione Civile: “a Pubblica Amministrazione non ha alcun obbligo di conformarsi alla interpretazione dottrinale e giurisprudenziale, mentre ha invece l'obbligo - dovendo svolgere ogni sua attività con la rigorosa osservanza del principio di legalità - di applicare la legge dandone, in base ai prescritti canoni ermeneutici, una interpretazione conforme alla sua effettiva portata normativa”.<br> Nonostante non sia vincolante, è necessario ricordare come “L’interpretazione vivente”, effettuata dagli operatori del diritto, è da sempre lo spunto principale per la formazione della giurisprudenza e, spesso, anche degli adeguamenti normativi provenienti dal Legislatore. <br> A proposito degli spunti al potere giudiziario, è frequente ritrovare nelle decisioni locuzioni affini a “..secondo la prevalente interpretazione dottrinaria e giurisprudenziale...”, ciò a conferma del valido appoggio che i giudici spesso trovano nello studio minuzioso effettuato dagli interpreti specializzati in particolari rami del diritto.</p>

<h2>Interpretazione amministrativa (o burocratica)</h2>

<p>Questo tipo di interpretazione è scaturente dalla lettura del Ministero competente sulla materia, ed è vincolante solo per i suoi uffici e per i soggetti che si relazionano con gli stessi. <br> È, ovviamente, sempre possibile rivolgersi al potere giudiziario competente per impugnare detta interpretazione; il giudice, infatti, non sarà in alcun modo vincolato dall'interpretazione fornita dall’amministrazione, e può disapplicarla in caso di contrasto con i principi di legge. <br> Detti atti interpretativi prendono sovente il nome di “<i>circolari</i>” o di “note” e sono emanate all'interno della P.A per garantire che i funzionari seguanpo un'unica interpretazione di una norma. <br> Tali provvedimento, però, sono privi di qualunque efficacia esterna, e non possono vincolare il cittadino, anceh se poi di fatto lo stesso, tranne il caso di impugativa giurisprudenziale, deve uniformarsi a tali provvedimenti quando si relaziona con l'ufficio interessato.</p>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="criteri_interpretativi.html">Criteri intepretativi&#187;</a>
</section>

</div>

</body>
</html>
