<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Disposizioni di attuazione">
	<title>Disposizioni di attuazione</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Disposizioni di attuazione</h1>

<p>Se hai mai letto qualche testo scritto in “legalese”, l’ostico linguaggio giuridico dedicato agli addetti ai lavori, ti sarai per forza imbattuto nella scritta «<b>disp. att. c.c.</b>» che è l’<b>abbreviazione di disposizioni per l’attuazione del Codice civile</b>. Ma cosa significano queste norme e perché sono importanti? </p>

<p>Ne esistono di tre tipi: Disposizioni di attuazione, di coordinamento e transitorie (teoria gen.). Le <i>prime</i> sono dirette a completare, disciplinando specificamente situazioni previste in via generale dal codice; le <i>seconde</i> coordinano i nuovi istituti con la legislazione speciale e previgente; le <i>terze</i>, infine, regolano la successione cronologica tra due leggi, determinando l'ambito di applicazione delle nuove norme in relazione alle precedenti.</p>

<h3>I Codici non contengono tutte le norme</h3>

<p>Sappiamo tutti cos’è avvenuto, con la proliferazione delle «<a href="../penale/principio_specialità.hmtl">leggi speciali</a>»: è un fenomeno avvenuto anche nel diritto penale, amministrativo, commerciale, internazionale e tributario, dove spesso le norme “importanti” si trovano fuori dai rispettivi codici; e infatti le pubblicazioni in materia sono diventate, ormai, una raccolta di leggi della materia trattata, in cui il codice vero e proprio ha un’importanza ridotta. Come tutti gli studiosi di diritto sanno, non basta più avere il codice sottomano per padroneggiare l’intera branca di riferimento, e oggetto di quella codificazione che nelle intenzioni del suo creatore, Napoleone Bonaparte, doveva servire per raccogliere in un unico “corpus” normativo le fonti del diritto.</p>

<p>Basti pensare al fatto che – mentre da un lato il Codice civile del 1942 raccoglieva anche le disposizioni del precedente Codice di commercio, che prima erano tenute distinte – molti rami sono stati più recentemente “scorporati” in modo da creare non solo singole leggi speciali e che hanno apportato nuovi principi (come la legge sul divorzio o lo Statuto dei lavoratori, entrambe del 1970) ma addirittura nuovi Codici autonomi, come il Codice della privacy del 2003 (poi integrato dalla regolamentazione europea della materia, con il Gdpr del 2016 -2018), il Codice del consumo ed il Codice delle assicurazioni private (entrambi nati nel 2005) ed il recentissimo Codice della crisi d’impresa e dell’insolvenza, entrato in vigore a luglio 2022, in sostituzione della vecchia legge fallimentare, risalente anch’essa, come il Codice civile, al 1942, e contraddistinto dalla sigla Ccii (che suona un po’ cacofonica e pertanto, probabilmente, non avrà lo stesso successo della più “musicale” disp. att. c.c.).</p>

<h2>A cosa servono le disposizioni per l’attuazione del Codice civile?</h2>

<p>Nonostante tutto ciò, proprio le disposizioni per l’attuazione del Codice civile, di cui ci stiamo occupando, mantengono ancora oggi centralità e piena attualità. Vediamo un paio di esempi pratici per farti toccare con mano a cosa servono le disposizioni per l’attuazione del Codice civile.</p>

<h3>Le disp. att. c.c. sono fondamentali nel condominio</h3>

<p>La norma più “gettonata” nelle ricerche riguarda il condominio: è l’art. 63 disp. att. c.c. (ormai sai cosa significa questa sigla). È stata interamente riformulata nel 2012, e si riferisce a un gruppo di casi di grande importanza pratica, tra cui:</p>

<ul>
	<li><p>il pagamento degli oneri condominiali in caso di subentro nella proprietà, come quando si compra un appartamento e il venditore aveva lasciato quote insolute (la norma dice: «Chi subentra nei diritti di un condominio, è obbligato solidalmente con questo, al pagamento dei contributi relativi all’anno in corso e a quello precedente»);</p></li>

	<li><p>la riscossione dei contributi dai condòmini morosi (l’amministratore, senza bisogno di autorizzazione dell’assemblea, può chiedere al giudice l’emissione di un decreto ingiuntivo, che in sostanza è un ordine di pagamento immediatamente esecutivo);</p></li>

	<li><p>come e a chi può essere data pubblicità dei nominativi dei morosi (l’amministratore è tenuto a comunicarli ai creditori del condominio che non hanno ricevuto i pagamenti dovuti).</p></li>
</ul>

<p>Un’altra norma delle disposizioni per l’attuazione del Codice civile molto consultata dagli utenti nelle ricerche riguarda anch’essa la materia condominiale: è l’art. 67, che riguarda le assemblee, e precisa che ogni condomino può intervenire anche a mezzo di rappresentante (cioè conferendo una delega), e che quando vi sono più comproprietari del medesimo immobile può essere delegato a partecipare all’assemblea un unico soggetto per conto di tutti (e se i comproprietari non riescono a mettersi d’accordo sulla sua designazione, il nominativo del prescelto viene sorteggiato dal presidente della riunione). La stessa norma prosegue stabilendo quante deleghe si possono portare in assemblea e come deve votare il delegato sui vari punti messi all’ordine del giorno (di propria iniziativa o seguendo le istruzioni fornite dal rappresentante? Se vuoi sapere la risposta leggi la nostra guida alle deleghe nell’assemblea condominiale).</p>

<h3>Perché il Codice civile non contiene tutte le norme necessarie?</h3>

<p>Ti potrà sembrare strano che norme di tale importanza, e che riguardano casi molto frequenti nella pratica, non trovino spazio direttamente nel Codice civile, che pure disciplina la materia condominiale (sia pure in una manciata di articoli, precisamente 23, dal 1117 al 1139 compreso: ma c’è da dire che sono applicabili al condominio anche le norme sulla comunione, anch’esse, però, contenute in pochissimi articoli). <br> In realtà, si tratta di una scelta precisa compiuta dal legislatore dell’epoca, che ha voluto separare le norme “principali” (solitamente riguardanti i principi regolatori della materia) da quelle considerate “secondarie” (in quanto destinate a disciplinare talune situazioni pratiche), inserendole in un distinto, e coevo, Regio Decreto [1]; tant’è che le nostre disposizioni per l’attuazione del Codice civile, nella denominazione completa, riguardano anche le cosiddette «disposizioni transitorie», che, all’epoca, avevano una grande importanza perché segnavano il passaggio da un codice all’altro ed era indispensabile sapere quando la vecchia normativa fosse ancora applicabile.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
