<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Le fonti regionali"/>
	<title>Le fonti regionali</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<div class="content">

<h1>Le fonti regionali</h1>

<p>Si è già accennato alla pluralità delle fonti di produzione normativa in Italia. Certamente, tra queste rientrano le Regioni, che trovano nella Costituzione piena legittimazione a regolare il proprio funzionamento.</br> In particolare, è garantita alle regioni l'<b>autonomia statutaria</b>, ovvero la possibilità di dotarsi di un proprio Statuto, che raccoglie i principi fondamentali; è riconosciuta, altresì, alle Regioni, l'<b>autonomia legislativa</b>, ossia la capacità di emanare validamente atti normativi, e l’autonomia amministrativa, cioè la potestà regolamentare dell'esecutivo per attuare le discipline legislative. </br> Gli statuti regionali sono la fonte principale dell'ordinamento regionale, in cui è disciplinata l'organizzazione ed il funzionamento dell’Ente (per tutto quanto non già previsto dalla Costituzione e non riservato alla legge nazionale). </br> Nell'ordinamento italiano si distinguono <b>Regioni a Statuto speciale</b> (Sicilia, Sardegna, Valle d’Aosta, Trentino Alto-Adige, Friuli-Venezia Giulia) ed a <b>Statuto
ordinario</b>. </br> Le due tipologie si distinguono per la natura e per il contenuto della fonte: lo statuto speciale è una <u>legge costituzionale</u> e definisce le forme e le condizioni di autonomia speciale, che possono persino derogare alla Costituzione (art. 116 Cost.), mentre, per le ulteriori Regioni, le forme e le condizioni di autonomia sono fissate dalla Costituzione e lo Statuto ordinario viene approvato con legge regionale statutaria. Dalla lettura dell’art. 123 Cost., lo Statuto ordinario dev'essere approvato e
modificato dal Consiglio regionale con legge adottata a maggioranza assoluta dei suoi componenti, a seguito di due deliberazioni successive separate da un intervallo non inferiore a due mesi. </br> Il controllo del Governo nazionale si esplica con la possibilità, per quest'ultimo, di promuovere la questione di legittimità costituzionale degli statuti regionali dinanzi alla Corte Costituzionale entro trenta giorni dalla loro pubblicazione. </br> Inoltre, lo Statuto dev'essere sottoposto a referendum popolare se nei tre mesi
successivi alla sua pubblicazione lo richiede un cinquantesimo degli elettori della Regione o un quinto dei componenti del Consiglio regionale.</p>

<p>La complessità e l’importanza dello Statuto regionale fa sì che questo sia sovraordinato alle normali leggi regionali, ma ovviamente gerarchicamente inferiore alla Costituzione.</p>

<h2>Le leggi regionali</h2>

<p>L’art. 117 della Costituzione, come modificato dalle leggi costituzionali n. 3/2001 e 1/2012, attribuisce alle Regioni la possibilità di innovare l'ordinamento giuridico per il territorio di pertinenza. La competenza è attribuita per materia, in base alla quale si
individuano:</p>

<ul>
	<li><p>competenza a legiferare esclusiva dello Stato;</p></li>
	<li><p>competenza a legiferare residuale (e dunque esclusiva) delle Regioni;</p></li>
	<li><p>competenza legislativa concorrente.</p></li>
</ul>

<p>Prima della legge di riforma costituzionale n. 3 del 2001 le Regioni a Statuto ordinario (quelle speciali già avevano poteri esclusivi) potevano disporre del potere legislativo esclusivamente nelle materie tassativamente indicate dall'art. 117 Cost. e solamente
nei limiti di leggi-quadro statali o dei principi fondamentali della materia. </br> Ad oggi la situazione è completamente rovesciata: l’art. 117 Cost. individua le materie che solo lo Stato centrale può innovare (ad es. cittadinanza, forze armate e difesa del territorio, dogane, ecc.) e quelle in cui Stato e Regione hanno potestà concorrente, ovvero in cui la Regione legifera nell’ambito di principi generali fissati dallo Stato, non derogabili (come commercio, istruzione, sicurezza sul lavoro ecc.); <u>tutte le altre materie sono soggette alla potestà legislativa — residuale ed esclusiva — della Regione</u>. </br> È, comunque, necessario sottolineare che la legge n. 131 del 2003, la cd. legge La Loggia, prevede come rimangano in vigore le leggi dello Stato nelle materie in esame, pur essendo mutata la competenza da Stato a Regione, fino a quando queste ultime non legifereranno sull'argomento; altrettanto vale per le materie in cui la competenza è passata dalle Regioni allo Stato, per cui resteranno vigenti le leggi regionali fino all'approvazione di una diversa disciplina statale sul punto. </br> In tal modo il legislatore ha voluto evitare che si venissero a creare vuoti normativi.
Per quanto concerne la potestà regolamentare, questa spetta al potere esecutivo regionale nelle stesse materie in cui l'Ente ha capacità legislativa, sia questa  esclusiva o concorrente.</p>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="sulfides.html">Le fonti locali&#187;</a>
</section>

</div>

</body>
</html>
