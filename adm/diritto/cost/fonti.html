<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0">
    <meta name="description" content="Le fonti del diritto"/>
    <title>Le fonti del diritto</title>
    <link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Le fonti del diritto</h1>

<p>Fonti del diritto sono <b>tutti gli atti o i fatti dai quali traggono origine le norme giuridiche</b>. Caratteristica fondamentale degli ordinamenti giuridici moderni è la pluralità delle fonti ove si consideri la molteplicità dei centri di produzione. Nell’ambito delle fonti del diritto è possibile distinguere:</p>

<ol type="a">

	<li><p>le <b>fonti di produzione</b>, hanno lo scopo di produrre diritto, pertanto si identificano con gli <b>atti</b> e i <b>fatti</b> che l’ordinamento riconosce idonei a produrre norme giuridiche. Le fonti di produzioni si suddividono in:</p>

<ol>
	<li><p><b>fonti fatto</b>, ovvero fonti non scritte determinate da fatti sociali o naturali considerati idonei a produrre diritto (fonti non scritte);</p></li>

	<li><p><b>fonti atto</b>, ossia atti normativi posti in essere da organi o enti nell’esercizio di poteri ad essi attribuiti dall’ordinamento (fonti scritte);</p></li>
</ol>

</li>

	<li><p>le <b>fonti sulla produzione</b>, che costituiscono le norme che determinano gli organi e le procedure di formazione del diritto;</p></li>

	<li><p>le <b>fonti di cognizione</b>, che sono gli strumenti attraverso cui è possibile conoscere le fonti di produzione.</p></li>

<p>Fra le <i>fonti di cognizione</i> è opportuno distinguere <b>forme di pubblicazione</b>:</p>

<ul>
	<li><p><b>necessarie (legali o privilegiate)</b>, che precedono e condizionano l’entrata in vigore di una fonte di un diritto (ad es. la Gazzetta Ufficiale);</p></li>

	<li><p><b>non necessarie (notiziali)</b>, che non incidono sull’entrata in vigore e svolgono una mera funzione pubblicitaria o di conoscenza (ad es. le raccolte ufficiali di usi curate dalle Camere di Commercio. In questa categoria rientra la ripubblicazione, che costituisce una forma di pubblicazione di un provvedimento già oggetto di pubblicazione necessaria (ad es. i testi unici meramente compilativi).</p></li>

</ul>

</ol>

<p>Caratteristica fondamentale degli ordinamenti giuridici moderni è la <b>pluralità delle fonti</b> e il <b>diverso livello delle stesse</b> ove si consideri la presenza di molteplici centri nazionali, sovranazionali e internazionali, di produzione normativa. In «<i>ambito europeo</i>» da tempo si è parlato e si parla — proprio alla luce dell’ingresso automatico di norme emanate dall’Unione senza la mediazione del legislatore nazionale — di <b>fonti multilivello</b>, che complicano non poco il vigore e l’applicazione delle norme nei singoli Stati. Ciò anche per l’attuale costituzionalismo «asimmetrico» derivante dalla ripartizione anomala, parziale e in via di sviluppo della governance tra ordinamenti nazionali e internazionali; tale ripartizione crea una dimensione nuova della separazione di poteri, non più secondo la tripartizione montesquiesana delle fuzioni pubbliche in <i>legislazione, amministrazione</i> e <i>giurisdizione</i>, ma in forza della dislocazione — a diversi livelli — delle competenze e modalità di intervento (SCUDIERO).</p>

<h2>Classificazione delle fonti e gerarchia</h2>

<p>In un ordinamento giuridico le fonti del diritto non sono tutte di pari grado, ve ne sono alcune più importanti rispetto ad altre. Normalmente, per dare ordine alle fonti che coesistono e sono in vigore in uno Stato nello stesso momento, il criterio solitamente più utilizzato è quello della gerarchia delle fonti. In base a tale criterio le fonti si collocano su gradini diversi a seconda dell'importanza che viene loro riconosciuta. Esistono tre livelli gerarchici:</p>

<ul>
	<li><p>le <b>fonti dell’Unione europea</b>, vale a dire i trattati istitutivi, i regolamenti, le direttive e le decisioni. Si tratta di atti che, una volta immessi nel nostro ordinamento, occupano una posizione di preminenza rispetto alla legislazione ordinaria statale;</p></li>

	<li><p>le <b>fonti internazionali</b>, vale a dire quelle che vengono recepite nell’ordinamento costituzionale italiano in virtù dell’appartenenza del nostro Paese alla Comunità internazionale;</p></li>

	<li><p>la <b>Costituzione e le leggi costituzionali e di revisione costituzionale</b>, che si pongono al vertice della piramide delle fonti del diritto riconosciute dal nostro ordinamento;</p></li>

	<li><p>le <b>fonti dell’ordinamento statale</b>. Vi rientrano le leggi ordinarie e gli atti aventi forza di legge (decreti legge e decreti legislativi), il referendum abrogativo e i regolamenti interni degli organi costituzionali; ad un gradino inferiore si pongono i regolamenti dell’esecutivo, che non possono essere in contrasto con le fonti legislative ordinarie;</p></li>

	<li><p>le <b>fonti regionali</b>. In questo caso il riferimento è agli Statuti regionali (per i quali, dopo la riforma della L. cost. 1/1999, si è parlato addirittura di «fonti paracostituzionali»), alle leggi regionali e ai regolamenti regionali;</p></li>

	<li><p>le <b>fonti locali</b>, vale a dire gli Statuti comunali e provinciali e i regolamenti approvati dagli stessi enti.</p></li>
</ul>

<p>La fonte superiore prevale su quella inferiore e di conseguenza la fonte inferiore non può contraddire quelle superiori. In concreto questo significa che la fonte inferiore che abbia un contenuto contrario a quella superiore è da considerarsi invalida, perché affetta da un vizio e dovrà essere pertanto eliminata, abrogata dall'ordinamento o disapplicata.</p>

<p>La riforma del Titolo V della Costituzione, attuata con Legge n. 3 del 2001, ha poi modificato il disposto dell’art. 117 della Carta, costituzionalizzando il vincolo, per lo Stato e le Regioni, al rispetto degli obblighi europei nelle materie di rispettiva competenza.</p>

<p>Il primo comma dell’<a href="costituzione.html#117">art. 117</a>, nella versione riformata, testualmente recita: “la potestà legislativa è esercitata dallo Stato e dalle Regioni nel rispetto della Costituzione nonchè dei vincoli derivanti dall’ordinamento comunitario e dagli obblighi internazionali”.</p>

<p>Attualmente, quindi, le fonti primarie del diritto comunitario e dell’Unione si collocano, a livello gerarchico:</p>

<ul>
	<li><p>immediatamente al di sotto del “nucleo rigido” di principi sanciti in Costituzione</p></li>
	<li><p>in posizione paritaria rispetto alle fonti costituzionali e di rilievo costituzionale</p></li>
	<li><p>in posizione sovraordinata rispetto alle fonti primarie dell’ordinamento italiano.</p></li>
</ul>

<h2>Principio della riserva di legge</h2>

<p>Il <i>principio della riserva di legge</i> si applica nei casi in cui la Costituzione o altre leggi prevedono che la disciplina di una determinata materia sia riservata alla legge e che quindi non possa intervenire a regolare tale materia una fonte secondaria, quale ad es. il regolamento del Governo; si dice allora che la materia è riservata alla legge e agli atti aventi forza di legge.</p>

<p>La riserva di legge ha una funzione di garanzia, in quanto vuole assicurare che in materie particolarmente delicate, come nel caso dei diritti fondamentali del cittadino, le decisioni vengano prese dall'organo più rappresentativo del potere sovrano ovvero dal Parlamento.</p>

<p>La riserva di legge può essere:</p>

<ul>
	<li><p><i>assoluta</i>, se viene imposto al Parlamento (o al Governo nel caso di decreto legge e decreto legislativo) di regolare integralmente la materia con legge o atto avente forza di legge, senza lasciare alcuno spazio all’intervento di fonti regolamentari o secondarie;</p></li>

	<li><p><i>relativa</i>, se viene richiesto al legislatore di dettare con legge o atto avente forza di legge solo i criteri generali che disciplinano una determinata materia, mentre l'attuazione della stessa può avvenire con regolamenti autorizzati o fonti secondarie, all'interno, tuttavia, dei principî e dei criteri individuati con legge.</p></li>
</ul>

<section aria-label="End">
<a href="antinomie.html">&#171;Epoxides</a>
<a href="index.html">Index</a>
<a href="sulfides.html">Il problema delle antinomie e i criteri per la loro risoluzione&#187;</a>
</section>

</article>

</body>
</html>
