<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La forma di Governo Parlamentare"/>
	<title>La forma di Governo Parlamentare</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La forma di Governo Parlamentare</h1>

<p>La forma di governo parlamentare, adottata in numerosi Paesi dell’Europa continentale, tra cui l’Italia, si caratterizza anzitutto per la necessaria sussistenza del <b>rapporto di fiducia tra Parlamento e Governo</b>. Quest'ultimo è considerato proiezione permanente del Legislativo, nei cui confronti è politicamente responsabile. L'istituto della fiducia comporta che l’Esecutivo, una volta formato, si presenti dinanzi all’organo parlamentare per ottenere il consenso sul programma che intende realizzare. Non solo il Parlamento detiene il potere di concedere la fiducia, ma è dotato anche della possibilità di revocarla, attraverso l’approvazione di una mozione di sfiducia, con cui costringe l’Esecutivo alle dimissioni. L'esistenza di siffatto rapporto sembra incidere sul principio di separazione dei poteri che si presenta, infatti, nella forma parlamentare, in una versione temperata. Pur mantenendosi ferma la distinzione di ruoli fra Parlamento e Governo, essi tendono comunque a relazionarsi direttamente, allo scopo di procedere all’unisono nella messa in atto della piattaforma programmatica su cui è stato raggiunto ab initio l’accordo. <br> La <b>responsabilità politica</b> caratterizza l’intero operato dell'Esecutivo e
attiene alla necessità che la condotta governativa sia tale da conservare integra la fiducia delle Camere e quindi,  indirettamente, della maggioranza degli elettori. Differentemente da quella civile o penale, la responsabilità politica non è predeterminata, non esistono precise fattispecie che la facciano emergere con forza. Ciò costituisce una garanzia a tutela della libertà d’indirizzo dell'Esecutivo nell’implementazione del proprio programma politico. <br> Un ulteriore elemento peculiare è dato dalla figura del <b>Capo dello Stato</b>, il quale assume un <b>ruolo di garanzia costituzionale</b> e di tenuta del sistema, senza però addentrarsi nell’agone politico. Nel modello italiano, egli interviene in numerosi momenti riguardanti la vita istituzionale del Paese: è il Capo dello Stato a conferire l’incarico e a nominare il Presidente del Consiglio dei Ministri, così come è chiamato a risolvere la crisi, individuando un altro soggetto a cui assegnare il compito di ricostituire l’Esecutivo o decidendo, in mancanza di alternative, di sciogliere le Camere.<br> Tale modalità di distribuzione del potere non garantisce, invero, stabilità al Governo, data la necessaria sussistenza del sostegno parlamentare che, però, potrebbe venire meno in qualunque momento. Al fine di dare maggiore solidità all’Esecutivo, in Europa continentale si è affermata la tendenza alla razionalizzazione del parlamentarismo, ossia alla traduzione in norme costituzionali scritte delle regole di funzionamento del sistema. Mediante il diritto positivo si vuole sottoporre ad una precisa disciplina e ad un maggior controllo la relazione fiduciaria che, altrimenti, seguirebbe binari dettati principalmente dalla prassi. L'Assemblea Costituente italiana ha optato per una tenue “razionalizzazione”, incentrata principalmente sulla previsione di un Capo dello Stato titolare di autonomi poteri e di una Corte costituzionale chiamata a vigilare sulla conformità delle leggi e degli atti aventi forza di legge a norme costituzionali.<br> La Germania, invece, ha preferito razionalizzare la propria forma di governo in maniera forte, alla luce della traumatica esperienza della Costituzione di Weimar del 1919 che, a causa della debolezza delle istituzioni, non era stata in grado di evitare l'affermazione del regime nazista. La versione tedesca della forma di governo parlamentare prende il nome di <b>cancellierato</b>, per sottolineare il maggiore risalto riservato al capo del Governo, ossia al Cancelliere. Questi viene eletto a maggioranza assoluta dei membri del Bundestag, vale a dire la Camera politica, senza dibattito, su proposta del Presidente federale. Se la persona “suggerita” dal Presidente non è eletta, la Camera può individuare, a maggioranza dei suoi componenti e nei quattordici giorni successivi, un altro Cancelliere. In caso di esito negativo, si procede a una nuova elezione e colui che consegue il maggior numero dei
voti ottiene l’incarico. Se il candidato conquista la maggioranza assoluta, il Presidente federale è tenuto a nominarlo, entro sette giorni dalla data dell’elezione; se la maggioranza è relativa, può scegliere se nominarlo o sciogliere la Camera (art. 63). La mancanza di una discussione parlamentare riguardo all’indirizzo politico, alla formazione del governo, ai membri della
maggioranza implica una significativa personalizzazione del potere. Il Bundestag di fatto conferma una scelta che è stata indirettamente effettuata dal corpo elettorale, dato che la proposta del Presidente riflette l'intesa raggiunta su un nome dai partiti maggiormente rappresentati nella Camera politica. L’istituto che caratterizza la forma parlamentare tedesca è la <b>sfiducia costruttiva</b>, attraverso cui si vuole ridimensionare il potere politico delle formazioni minori facenti parte della coalizione di governo. Ai sensi dell’art. 67 della Legge fondamentale tedesca, la Camera politica «<i>può esprimere la
sfiducia al Cancelliere federale soltanto eleggendo a maggioranza dei suoi membri un successore e chiedendo al Presidente federale di revocare il Cancelliere federale. Il Presidente federale deve aderire alla richiesta e nominare l’eletto</i>». Con questo strumento si vogliono evitare le c.d. <b>crisi al buio</b>, ossia quelle crisi nelle quali non è prevista ancora alcuna soluzione, in cui non è stato individuato il nuovo Esecutivo e colui (o colei) che dovrà guidarlo. Oltre ad evitare pericolosi vuoti di potere, i partiti sono così costretti a trovare un accordo prima ancora che venga revocata la fiducia al Governo.</p>

<p class="small">La sfiducia costruttiva è stata messa in atto soltanto in un caso, nel 1982, quando venne eletto cancelliere per la prima volta Helmut Kohl, sancendo il passaggio da una coalizione di socialdemocratici-liberali a una composta da cristiano-democratici-liberali. Ciò nonostante, Kohl dopo circa due mesi provocò un voto di fiducia con il precipuo scopo di farsi battere (tanto che invitò alcuni suoi parlamentari ad uscire dall’Aula, in modo tale da restare in minoranza), chiedere lo scioglimento del Bundestag e andare subito ad elezioni. Egli voleva così ottenere l'investitura da parte dell’elettorato, che riteneva necessaria per poter proseguire con il mandato. Dal sistema politico e dalle modalità di elezione, infatti, discende la legittimazione diretta del Cancelliere da parte del corpo elettorale che, nel momento in cui esprime la preferenza per il singolo candidato al Parlamento, indirettamente sceglie il Capo dell'Esecutivo.</p>

<p>Anche la Spagna ha adottato una forma di governo razionalizzata, dopo la quarantennale esperienza autoritaria franchista. La Carta costituzionale spagnola prevede l’istituto della mozione di sfiducia costruttiva, per cui è possibile sfiduciare il Premier solo indicando il nuovo vertice dell’Esecutivo. In Spagna, così come in Germania, il Capo del Governo assume un
ruolo determinante: egli nomina e revoca i ministri; può porre la questione di fiducia; può chiedere al Capo dello Stato di sciogliere le Camere.<br> Il funzionamento della forma di governo parlamentare dipende, tuttavia, dallo scenario partitico e politico nel quale essa si inserisce. Sotto il profilo del sistema dei partiti, abbiamo anzitutto modelli bipartitici, nei quali due formazioni politiche si contendono la guida del Paese. In questo caso, alle elezioni competono due soli partiti, ciascuno dei quali aspira ad ottenere la maggioranza dei voti e a costituire il Governo. La Gran Bretagna, ad esempio, ha dato vita ad un sistema sostanzialmente bipartitico, in cui la contesa elettorale si svolge principalmente tra conservatori e laburisti, seppure non sembra si possa trascurare l’ascesa del partito liberal-democratico nelle recenti elezioni del maggio 2010 che, in qualche misura, sembra aver ridefinito lo scenario politico-istituzionale di quell’ordinamento. In Gran Bretagna
manca, invero, una Carta costituzionale che specifichi o cristallizzi I rapporti fra le più alte istituzioni del Paese. Il sistema inglese opera, dunque, in virtù di secolari tradizioni e stratificate consuetudini. Ciò rende siffatto modello in un certo modo flessibile e capace di aggiornarsi assecondando le rinnovate esigenze della società (FROSINI).</P>

<p>Nel <b>modello multipartitico</b>, viceversa, sono presenti più partiti, separati da una forte distanza ideologica, tale da rendere difficile la formazione di coalizioni omogenee. Le ali estreme, infatti, vengono talvolta percepite in netto contrasto con l’ordinamento democratico, sicché esse non possono far parte di alcuna aggregazione e vengono poste ai margini dell’arco costituzionale (c.d. <b>partiti antisistema</b>). In alcuni Paesi sono stati predisposti meccanismi di protezione, attraverso norme scritte nella Carta costituzionale o accordi convenzionali: l’Italia ha adottato la c.d. <i></i>conventio ad excludendum, per impedire ai partiti antisistema di entrare a far parte della compagine governativa e di concorrere alla determinazione dell’indirizzo politico.<br> Differente dal sistema dei partiti appare invece il <b>sistema politico</b>. Il <b>bipolarismo</b>, infatti, a differenza del bipartitismo, prescinde dalla presenza di due soli partiti, in quanto è ben possibile che due coalizioni contrapposte siano composte al loro interno da più partiti. Il modello bipolare si afferma
tendenzialmente in quei Paesi ove è stato raggiunto un elevato tasso di maturazione e le formazioni partitiche si rispettano reciprocamente. In definitiva, in quegli ordinamenti in cui esiste una tavola di valori condivisi, appare più agevole la formazione di due proposte politiche alternative che si contendono la guida del Paese.<br> Si ha, invece, un <b>sistema multipolare</b> laddove i numerosi partiti presenti non riescono a superare le reciproche e radicate differenze, dunque il sistema politico si caratterizza per una pluralità di aggregazioni. <br> In Gran Bretagna si riscontra, altresì, «la più elevata concentrazione di potere di governo che sia immaginabile in uno stato democratico» (BARBERA, FUSARO), nelle mani del Primo ministro e del Governo. Nel <b>parlamentarismo maggioritario a prevalenza del Governo</b>, infatti, si assiste alla valorizzazione dell'Esecutivo, cui viene garantita una notevole stabilità. Il Premier, leader della forza che ha ottenuto la maggioranza alle elezioni, gode di una doppia investitura: quella del partito, che lo individua quale proprio segretario (consapevole del fatto che, in caso di vittoria elettorale, assumerà l’incarico di Primo ministro) e quella dell’elettorato, che votando il partito di riferimento, lo vuole indirettamente come Premier. Per tale ragione, egli detiene numerose e importanti attribuzioni. Qualora, invece, si dovesse spezzare il rapporto di fiducia che lega il leader al proprio partito, l’incarico di Primo Ministro verrà conferito al nuovo segretario. Il Governo ed il Premier godono dell’appoggio della maggioranza parlamentare e, di regola, lo mantengono per l’intera durata del mandato (c.d. <b>Governo di legislatura</b>). Al leader dell’opposizione è riconosciuto espressamente uno <i>status</i> (in Inghilterra, dal Ministers of the Crown Act del 1937), ossia un insieme di diritti e di doveri, fra i quali l’erogazione di un salario annuale pari a duemila sterline, in addizione agli emolumenti dovuti in quanto membro del Parlamento, lo svolgimento delle <i>Prime Minister’s Questions</i>, ossia sei interrogazioni supplementari che il Capo dell’opposizione rivolge (solitamente il mercoledì pomeriggio) al Primo Ministro, mentre il leader del terzo partito ha diritto a due sole interrogazioni; egli è il capo dello <i>Shadow Cabinet</i>, il c.d. <b>Gabinetto-ombra</b>, in cui siedono i membri più carismatici del partito di minoranza, destinati ad assumere incarichi ministeriali nel caso in cui, alle successive elezioni, si realizzi l’alternanza.<br> Il <b>parlamentarismo maggioritario a prevalenza del Parlamento</b>, invece, si realizza in un sistema multipolare in cui tra i partiti regna un clima di diffidenza e reciproca delegittimazione. L’Esecutivo è dunque frutto di accordi politici post-elettorali. È in questa fase che si forma la maggioranza politica e si individua la composizione del Governo, oltre al soggetto che dovrà rivestire l’incarico di Premier. L’organo esecutivo è di regola espressione dei partiti facenti parte della maggioranza (c.d. <b>Governo di coalizione</b>). Ad ogni modo, l’esistenza del Governo dipende dalla tenuta degli accordi stipulati inizialmente e, com’è ovvio, ciascuna componente interna alla coalizione — seppur minoritaria — detiene un enorme potere di pressione e di ricatto. Siffatta organizzazione si caratterizza dunque per l’estrema debolezza dell’Esecutivo, mentre si rafforza significativamente il ruolo del Parlamento.<br> In alcuni casi, il parlamentarismo favorisce la ricerca del compromesso fra le forze politiche, le quali tendono a trovare un accordo sull’indirizzo politico e sul contenuto delle leggi, nell’intento di ridurre fortemente il ruolo dell’opposizione. Il <b>parlamentarismo compromissorio</b> garantisce il multipartitismo e, qualora l’accordo parlamentare si dovesse mantenere per lungo tempo, non è escluso che le forze politiche di maggioranza e di opposizione
possano trovare punti di convergenza.<br> In Italia si è affermato, dapprima, un <b>sistema compromissorio</b> in cui trovava spazio un modello basato su un <b>multipartitismo esasperato</b>. Per garantire la pacifica convivenza delle numerose forze politiche presenti in Parlamento, maggioranza e opposizione diedero vita ad accordi, più o meno, impliciti. Cosicché, a fronte dell’attribuzione all'opposizione della presidenza di un ramo del Parlamento (la Camera dei deputati) e di alcuni incarichi di “sottogoverno”, si riusciva a garantire stabilità ai numerosi Esecutivi succedutisi nel corso degli anni. Siffatto sistema, però, nel tempo è andato incontro a crescenti difficoltà, dettate da una profonda crisi dei partiti e dalla sfiducia che
l’elettorato manifestava nei confronti dell’intera classe politica (soprattutto a seguito dello scandalo sul finanziamento illecito dei partiti, noto come Tangentopoli, del 1992). Quindi, in seguito al referendum svoltosi il 18 aprile 1993, con l’abrogazione di alcune norme concernenti la legge elettorale del Senato, è radicalmente mutato il quadro istituzionale e politico. <br> La decisione di preferire un sistema elettorale di tipo prevalentemente maggioritario — la consultazione popolare fece registrare una vittoria schiacciante, pari all’82,70% dei sì — ha permesso l’avvio di una <b>nuova fase nel parlamentarismo italiano</b>, in cui è venuta meno la ricerca del compromesso e si è iniziata la <b>pratica dell’alternanza</b>. Nonostante fossero presenti numerosi partiti, la comune accettazione dei principi di una democrazia pluralistica ha aumentato il potenziale di aggregazione, determinando la creazione di due schieramenti politici alternativi. Così, nel corso degli anni ’90, l’Italia ha progressivamente consolidato un sistema politico di tipo bipolare. A partire dal 1994, si sono infatti contrapposte due coalizioni e, soprattutto inizialmente, l’alternanza è stata incoraggiata dal sistema elettorale di tipo maggioritario. L'attuale legge elettorale n. 270/2005, pur avendo reintrodotto il metodo proporzionale, ha lasciato inalterata l’<b>impostazione bipolare</b> faticosamente acquisita. Inoltre, negli anni più recenti, si è assistito alla fusione dei maggiori partiti di centro-sinistra e di centro-destra in due formazioni unitarie: il Partito Democratico e il Popolo della Libertà.</p>

<section aria-label="End">
<a href="monarchia.html">«La Monarchia Costituzionale e Parlamentare</a>
<a href="index.html">Index</a>
<a href="IMU.html">La forma di Governo Presidenziale»</a>
</section>

</article>

</body>
</html>