<!DOCTYPE html>
<html lang="en">
<head>
    <meta charset="utf-8">
    <meta name="viewport" content="width=device-width, initial-scale=1.0">
    <meta name="description" content="Gli atti normativi del Governo"/>
    <title>Gli atti normativi del Governo</title>
    <link rel="stylesheet" type="text/css" href="../../style.css" media="screen">
</head>

<body>

<nav>
    <ul>
        <li><a class="navbar" href="../../index.html">Home</a></li>
        <li><a class="navbar" href="index.html">Index</a></li>
    </ul>
</nav>

<div class="content">

<h1>Gli atti normativi del Governo</h1>

<p>Tra le funzioni del Governo hanno un particolare spicco, e meritano una specifica analisi, quelle normative, attraverso le quali esso produce <b>norme giuridiche</b> (ossia, per intendersi, regole e
prescrizioni di natura generale e astratta vincolanti per tutti). <br> <p>Il diffuso esercizio di funzioni normative da parte del Governo rappresenta, chiaramente, una <i>sostanziale deroga al principio della separazione dei poteri</i> (peraltro rispondente a una linea di tendenza comune ai moderni ordinamenti democratici), almeno in parte compensata, per un primo verso e in generale, dalle caratteristiche di fondo della forma di Governo parlamentare, cioè la legittimazione fiduciaria che il Governo riceve dalle Camere e la responsabilità politica che nei confronti di queste esso mantiene; e, per un secondo verso, e in modo più specifico, dalle particolari regole sul regime degli atti normativi del Governo ed i rapporti tra questi e le leggi del Parlamento.<br> Si tratta infatti o di atti subordinati alla legge (i <b>regolamenti</b>), oppure di atti fondati su una preventiva delega delle Camere (i <b>decreti legislativi</b>) o coperti da un loro intervento successivo (i <b>decreti legge</b>).<br> D'altro canto, mentre i <i>regolamenti</i> sono, come si è appena detto, fonti subordinate alla legge (ovvero, con terminologia risalente ma ancora in uso, fonti secondarie), nel senso che essi sono invalidi se contrastano con le leggi anteriori o successive, i <i>decreti legislativi</i> ed i <i>decreti legge</i> sono fonti equiparate alla legge (sono cioè atti con forza di legge o con valore di legge: e dunque, sempre secondo la terminologia tradizionale, atti <i>primari</i>), nel senso che essi possono <i>sostituirsi alle leggi</i> (<i>abrogarle, modificarle, derogarle</i>), e quindi in pratica mettersi in concorrenza col potere legislativo che, in linea generale (e a livello nazionale), spetta al Parlamento (<a href="costituzione.html#70">art. 70 Cost.</a>).<br> Proprio in considerazione di ciò la Costituzione, nell'ammettere tali atti, li circonda di limiti e garanzie, diversificati in ragione delle rispettive caratteristiche e peculiarità (v. i due paragrafi successivi): limiti e garanzie che si aggiungono ad alcuni limiti generali e comuni a tutti gli atti normativi del Governo.<br> A quest'ultimo proposito, occorre soprattutto ricordare che sia il decreto legge sia il decreto legislativo (sia, per altro verso, i regolamenti, privi di forza di legge) non possono essere adottati nei casi in cui la Costituzione richiede espressamente, o comunque implica, l'intervento di una <i>legge approvata dalle Camere</i> (c.d. <b>riserva di legge formale</b>), non sostituibile da un atto con forza di legge del Governo. Si tratta principalmente, come si è già accennato in precedenza, dei casi in cui la forma della legge è richiesta per atti con cui il Parlamento esercita un <b>controllo</b> sul Governo o comunque dispone misure ad esso rivolte, per cui è essenziale la <b>distinzione istituzionale</b> (l'<i>alterità</i>) tra il Parlamento, a cui spetta in esclusiva di compierli, ed il Governo, che ne è il destinatario. Possono ricordarsi in particolare: il conferimento di deleghe legislative (art. 76), la conversione dei decreti legge e la sanatoria dei decreti decaduti (art. 77), l'attribuzione dei poteri necessari in caso di guerra (art. 78), l'autorizzazione alla ratifica dei trattati internazionali (art. 80), l'approvazione di bilanci e consuntivi e la concessione dell'esercizio provvisorio del bilancio (art. 81).</p> 

<p>I decreti del Governo si distinguono in:</p>

<ol type="a">
	<li><p><b>presidenziali</b>, emanati dal Presidente della Repubblica (D.P.R.). Non tutti i decreti presidenziali sono atti del Governo essendo alcuni atti propri del Presidente della Repubblica e solo controfirmati da membri del Governo.</p></li>

	<li><p><b>ministeriali</b>, emanati da singoli Ministri, senza la partecipazione del Consiglio dei Ministri.<br>Possono assumere la forma di:</p>

	<ul>
		<li><p><i>decreti del Presidente del Consiglio</i> (DPCM), per le materie in cui di una competenza amministrativa;</p></li>
		<li><p><i>decreti ministeriali in senso stretto</i> (DM), emanati da singoli Ministri;</p></li>
		<li><p>decreti interministeriali, emanati da due o più Ministri congiuntamente, per materie di interesse comune, on in attuazione di delibere in sede di <i>comitati interministeriali</i>.</p></li>
	</ul> 
</ol>

<p>Per quanto concerne l'attività svolta dal Governo, è possibile distinguire le <b>funzioni</b>:</p>

<ol>
	<li><p><i>normali</i> o <i>istituzionali</i> (funzione politica, di altra amministrazione e amministrativa);</p></li>
	<li><p><i>eccezionali</i> o <i>speciali</i> (funzione legislativa e giurisdizionale)</p></li>
</ol>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="decreti_legislativi.html">I decreti legislativi&#187;</a>
</section>

</div>

</body>
</html>
