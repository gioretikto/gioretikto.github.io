<!DOCTYPE html>
<html lang="en">
<head>
    <meta charset="utf-8">
    <meta name="viewport" content="width=device-width, initial-scale=1.0">
    <meta name="description" content="I decreti-legge"/>
    <title>I decreti-legge</title>
    <link rel="stylesheet" type="text/css" href="../../style.css" media="screen">
</head>

<body>

<nav>
    <ul>
        <li><a class="navbar" href="../../index.html">Home</a></li>
        <li><a class="navbar" href="index.html">Index</a></li>
    </ul>
</nav>

<div class="content">

<h1>I decreti-legge</h1>

<p>I <b>decreti-legge</b> sono previsti dall'<a href="costituzione.html">art. 77</a> della Costituzione, che li definisce come  provvedimenti provvisori aventi forza di legge, deliberati dal Consiglio dei Ministri in casi <b>straordinari di necessità ed urgenza</b>. </br> Proprio quest'ultima prerogativa caratterizza il decreto legge, ovvero la <u>possibilità di adottare un provvedimento con efficacia di legge in tempi molto ristretti</u>. </br> L’art. 77 Cost. prevede che il Governo debba presentare il decreto alle Camere il
giorno stesso della sua pubblicazione. Entro cinque giorni queste, anche se sciolte, devono riunirsi per esaminare il decreto. </br> 
In ogni caso, il termine massimo per la conversione in legge del decreto è di 60 giorni, scaduti i quali la nuova norma perderà qualsiasi efficacia <i>ex tunc</i> (ovvero, sin dall'inizio, come se nessuna norma fosse mai stata adottata). </br> La deroga al potere legislativo parlamentare è, dunque, solo parziale e temporanea, in quanto l'assemblea deve comunque intervenire nel termine di giorni 60 per ratificare il provvedimento emesso o respingerlo. </br> Il vaglio successivo all'emanazione dell'atto è giustificato dalla necessità di contemperare le suindicate esigenze di necessità e urgenza con il controllo democratico, caposaldo dell'ordinamento nazionale. </br>
Proprio al fine di garantire la verifica parlamentare, è stabilito che il testo stesso del decreto <u>contenga le ragioni di necessità e urgenza</u> che hanno determinato la produzione dell'atto. </br> I provvedimenti così adottati dall’esecutivo sono emanati con decreto del Presidente della Repubblica e vengono pubblicati nella Gazzetta Ufficiale immediatamente dopo. </br> L'efficacia della disposizione è istantanea, parte dal momento della pubblicazione (provvisoriamente: salva ovviamente la ratifica delle Camere). </br> Si è già parlato dei presupposti necessari all'emanazione del decreto-legge, ma può essere interessante, a questo punto, indagarne più approfonditamente i requisiti seguendo le direttive impartite dalla Corte Costituzionale. </br> Pronunciatasi sui requisiti, quest'ultima ha infatti specificato (con la sentenza n. 128 del 2008) i significati di:</p>

<ul>
	<li><p><b>straordinarietà</b>, da intendere come imprevedibilità della situazione che ha portato all'emanazione del decreto;</p></li>

	<li><p><b>necessità</b>, ovvero impossibilità di accedere ad un diverso strumento legislativo;</p></li>

	<li><p><b>urgenza</b>, ossia obbligo immediato di intervento, non procrastinabilità.</p></li>

</ul>

<p>Per quanto attiene al controllo degli esplicati criteri, vi sono più sedi d'accertamento. Il primo controllo è esercitato, di certo, dal <b>Presidente della Repubblica</b>, che, prima che il provvedimento diventi efficace, effettua una verifica di <i>prima facie</i>. Solitamente il Capo dello Stato non ‘interferisce’ nei rapporti tra Parlamento e Governo; dunque, questo controllo è — di prassi - meramente formale, e uno stop presidenziale si configurerebbe come eccezionale e dovuto a macroscopiche violazioni sull'utilizzo del decreto. </br> Il secondo controllo, sicuramente più approfondito, è esercitato, com'è ovvio, dal Parlamento. Ciascuna Camera deve deferire il provvedimento alla <b>Commissione competente</b> al fine di valutare la sussistenza dei presupposti di necessità e urgenza. </br> Dopo il parere della Commissione, la conversione dell'atto spetta al <i>plenum</i>. Qualora uno dei due controlli accerti l'insussistenza dei requisiti fondamentali, il decreto non sarà convertito. </br> Infine, ulteriore accertamento (stavolta in via successiva) è svolto dalla <a href="corte_costituzionale.html">Corte Costituzionale</a>. Infatti, questa è responsabile di preservare e tutelare l'ordine democratico, anche per quanto riguarda il bilanciamento dei poteri e il rispetto delle attribuzioni degli organi costituzionali. </br> In ogni caso, e a prescindere dai requisiti, l'art. 15 della legge n. 400 del 1988 individua dei limiti precisi entro cui il decreto-legge non può essere utilizzato. Più in particolare, mediante decreto-legge non è possibile:</p>

<ul>
	<li><p>assegnare deleghe legislative, poiché ciò contrasterebbe con il principio di separazione dei poteri e sarebbe fonte di elusione del controllo parlamentare;</p></li>

	<li><p>statuire sulle materie previste dall'art. 72 comma 4 della Costituzione (materia costituzionale ed elettorale, leggi di bilancio, delega legislativa, ratifica di trattati internazionali), per le quali il Legislatore, data la loro importanza, ha ritenuto
necessario il passaggio Parlamentare;</p></li>

	<li><p>rinnovare le disposizioni di decreti legge di cui sia già stata negata dal Parlamento la conversione;</p></li>

	<li><p>far rivivere disposizioni dichiarate illegittime dalla Corte Costituzionale per vizi non inerenti al procedimento.</p></li>

</ul>

<p id="emendamento">Si accennava prima alla necessaria legge di conversione. Quanto ai contenuti di questa, è pacifico che le Camere possano modificare il contenuto del decreto mediante <b>emendamenti</b>; quello che, invece, non è consentito inserire nella legge di conversione di un decreto-legge, <b>emendamenti del tutto estranei</b> all’oggetto e alle finalità del testo originario. Questo non significa che non possano essere apportati emendamenti al testo del decreto, ma non deve essere spezzato il legame essenziale tra decretazione d’urgenza e potere di conversione.</p>

<p>In passato le Camere difficilmente riuscivano a rispettare il termine previsto dalla Costituzione, soprattutto a causa delle lungaggini parlamentari e delle divisioni in seno alle maggioranze. Di fronte all’inerzia del legislatore, il Governo cominciò a riprodurre in nuovi decreti il contenuto dei decreti non convertiti in 60 giorni, eventualmente tenendo conto degli emendamenti approvati dalle Camere. Con la storica sentenza 360/1996 la Corte costituzionale ha dichiarato incostituzionale la pratica di reiterare decreti legge non convertiti. </br> Anche quando il decreto non viene convertito, il legislatore ordinario può intervenire a disciplinare i rapporti sorti sulla sua base attraverso una apposita legge di sanatoria o convalida.</p>

<p>Qualora, per qualsiasi ordine di motivi, il decreto-legge non dovesse essere convertito, verrebbero meno i suoi effetti <i>ex tunc</i>, caducando anche gli atti giuridici regolarmente svoltisi duarante la vigenza del provvedimento (fa eccezione, per il principio costituzionale del <i>favor rei</i>, la normazione tramite decreto in ambito penale).</p>

<section aria-label="End">
<a href="decreti_legislativi.html">&#171;Decreti legislativi</a>
<a href="index.html">Index</a>
<a href="regolamenti.html">Regolamenti&#187;</a>
</section>

</div>

</body>
</html>
