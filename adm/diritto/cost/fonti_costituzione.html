<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Costituzione"/>
	<title>Costituzione</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Costituzione</h1>

<p>La Costituzione è la legge fondamentale dello Stato. Essa contiene le <b>norme e i principi generali relativi all’organizzazione e al funzionamento della collettività</b>, nonché le norme riguardanti i diritti e i doveri fondamentali dei cittadini. Si parla di <i>Costituzione formale</i> con riferimento al <i>documento solenne</i> contenente i principi e le norme di organizzazione dello Stato, a prescindere dall’effettiva applicazione degli stessi; il concetto di <i>Costituzione materiale</i> rimanda, invece, al complesso dei rapporti ed equilibri che si instaurano tra attori politici, forze sociali ed articolazioni dell’apparato statale in un determinato momento storico, anche alla luce delle vigenti consuetudini e convenzioni costituzionali.</p>

<h2>Tipi di costituzione</h2>

<p>La Costituzione può essere:</p>

<ul>
	<li><p><b>ottriata</b>: quando viene concessa unilateralmente <i>per grazia</i> del Sovrano, prendendo in tal caso il nome di <i>Statuto</i>; storicamente Costituzioni di questo tipo sono state concesse nel periodo che ha segnato il passaggio dall’<i>assolutismo monarchico</i> alle prime forme di parlamentarismo;</p></li>

	<li><p><b>votata</b>: se adottata volontariamente e liberamente dal popolo attraverso un apposito organo (<i>Assemblea Costituente</i>); in tal caso essa presenta carattere più spiccatamente democratico e partecipativo in quanto costituisce la risultante di un movimento che ha coinvolto tutto lo Stato-comunità;</p></li>

	<li><p><b>rigida</b>: se modificabile soltanto a mezzo di un procedimento aggravato rispetto a quello previsto per le leggi ordinarie, se non altro in quanto richiede una maggioranza più ampia. In tal caso la Costituzione garantisce ai cittadini la intangibilità dei principi in essa contenuti da parte di eventuali maggioranze ottenute anche solo col 50% + 1 dei voti dei rappresentanti;</p></li>

	<li><p><b>flessibile</b>: se è modificabile a mezzo degli ordinari strumenti legislativi ed è, quindi, trasformabile da parte delle forze politiche in grado di emanare le leggi (<i>maggioranze di governo</i>);</p></li>

	<li><p><b>breve</b>: se si limita a stabilire in pochi articoli i principi politici e amministrativi dello Stato (esempio: Statuto Albertino);</p></li>

	<li><p><b>lunga</b>: se, oltre alle norme sull’organizzazione statale, contempla anche i principi fondamentali dello Stato e i diritti fondamentali dei cittadini (es.: la nostra <i>Costituzione repubblicana</i>);</p></li>

	<li><p><b>scritta</b>: se è consacrata in un documento formale;</p></li>

	<li><p><b>non scritta</b>: se è fondata solo su principi tramandati consuetudinariamente (es.: la Costituzione inglese)</p></li>

</ul>

<h2>Le leggi di revisione costituzionale e le altre leggi costituzionali</h2>

<p>L’articolo 138 della Costituzione disciplina il procedimento di formazione di un peculiare tipo di leggi, denominate <b>leggi di revisione costituzionale</b> e <b>leggi costituzionali</b>. Le prime incidono sul testo costituzionale, modificando, sostituendo o abrogando le disposizioni in esso contenute.Le leggi costituzionali, invece, sono:</p>

<ol type="a">
	<li><p>tutte quelle leggi che sono espressamente definite tali dalla Costituzione (ad esempio negli articoli 132 e 137);</p></li>
	
	<li><p>tutte quelle leggi che si limitano a derogare ad una norma costituzionale, senza modificarla in via definitiva (ad esempio la legge 6 agosto 1993, n. 1);</p></li>

	<li><p>ogni altra legge che il Parlamento voglia approvare col procedimento aggravato previsto dall’articolo 138.</p></li>
</ol>

<p>Il procedimento di formazione delle leggi costituzionali o di revisione costituzionale presenta alcune peculiarità che lo differenziano rispetto a quello previsto per le leggi ordinarie. Per un esame dello stesso si rinvia al cap. iv, §3.Per ciò che riguarda i limiti alla revisione costituzionale, si individuano limiti espliciti (art. 139 Cost.: «La forma repubblicana non può essere oggetto di revisione costituzionale») e limiti impliciti enucleati dalla dottrina e dalla giurisprudenza costituzionale (come <i>i diritti inviolabili dell’uomo o il principio di unità ed indivisibilità della Repubblica</i>)</p></li>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="sulfides.html">Sulfides&#187;</a>
</section>

</article>

</body>
</html>
