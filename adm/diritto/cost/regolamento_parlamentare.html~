<!DOCTYPE html>
<html lang="en">
<head>
    <meta charset="utf-8">
    <meta name="viewport" content="width=device-width, initial-scale=1.0">
    <meta name="description" content="I regolamenti parlamentari"/>
    <title>I regolamenti parlamentari</title>
    <link rel="stylesheet" type="text/css" href="../../style.css" media="screen">
</head>

<body>

<nav>
    <ul>
        <li><a class="navbar" href="../../index.html">Home</a></li>
        <li><a class="navbar" href="index.html">Index</a></li>
    </ul>
</nav>

<article>

<h1>I regolamenti parlamentari</h1>

<p>Gli artt. <a href="costituzione.html#64">64</a> e <a href="costituzione.html#72">72 Cost.</a>, oltre a prevedere esplicitamente la fonte «regolamento di ciascuna Camera», assegnano a tale atto normativo specifiche competenze (organizzazione e funzionamento di ciascuna Camera, disciplina dell'<i>iter legis</i>) che sono dunque riservate a questa tipologia di fonte del diritto.<br> L'art. 64, comma I, Cost. richiede che per l'approvazione del rispettivo regolamento si raggiunga, in ciascuna Camera, quanto meno la maggioranza assoluta dei componenti. La dottrina ottocentesca tendeva a ricondurre tali regolamenti nel novero degli <i>interna corporis acta</i>, intendendoli come atti interni all'organo e pertanto ritenuti non capaci di produrre norme per l'ordinamento statale. Questa ricostruzione, che era funzionale all'affermazione dell’insindacabilità delle decisioni parlamentari, viene riproposta anche negli anni immediatamente successivi l’entrata in vigore della Carta repubblicana, ma la migliore dottrina e la Corte costituzionale hanno dimostrato l’inaccettabilità nel vigente ordinamento costituzionale della dottrina degli interna corporis. La Costituzione infatti prevede e disciplina espressamente il regolamento parlamentare che è dunque una fonte del diritto dell'ordinamento italiano ed è una <b>fonte di grado primario</b> in quanto trova direttamente in Costituzione il proprio fondamento.</p>

<p>Riconosciuta le qualità di fonte di grado primario del regolamento parlamentare, più complesso si rivela il passo successivo volto ad assegnare a tale atto la qualità di atto avente forza e valore di legge (proprio perché fonti di grado primario). È stata la Corte costituzionale (sent. n. 154 del 1985 nella quale la Corte ha escluso la sindacabilità dei regolamenti parlamentari in sede di controllo di costituzionalità della legge) a riconoscere ai regolamenti parlamentari la qualità di fonti di grado primario <b>escludendone però la collocabilità fra gli atti aventi forza e valore di legge</b> (al fine della sottoponibilità appunto al giudizio di costituzionalità). Secondo la Corte, la Costituzione «<i>ha collocato il Parlamento al centro del sistema, facendone l'istituto caratterizzante l'ordinamento. È nella logica di tale sistema che alle Camere spetti - e vada perciò riconosciuta - una indipendenza guarentigiata nei confronti di qualsiasi altro potere cui, pertanto, deve ritenersi precluso ogni sindacato degli atti di autonomia normativa ex art. 64, comma 1, Cost. ... Il Parlamento, insomma, in quanto espressione immediata della sovranità popolare, è diretto partecipe di tale sovranità, ed i regolamenti, in quanto svolgimento diretto della Costituzione, hanno una “peculiarità e dimensione” (sent. n. 78 del 1984), che ne impedisce la sindacabilità, se non si vuole negare che la riserva costituzionale di competenza regolamentare rientra fra le guarentigie disposte dalla Costituzione per assicurare l'indipendenza dell'organo sovrano da ogni potere</i>». La Corte costituzionale esclude dunque la sindacabilità dei regolamenti parlamentari (di cui riconosce le qualità di fonte primaria in quanto «svolgimento diretto della Costituzione»), in ragione della collocazione della potestà regolamentare di ciascuna Camera fra gli istituti di garanzia (guarentigie) propri del Parlamento (al riguardo v. infra, cap. VI, par. 5). La Corte costituzionale esclude la sindacabilità del regolamento parlamentare proprio perché tale controllo comporterebbe un'ingerenza, costituzionalmente inaccettabile della Corte medesima su un'attività delle Camere ritenuta di massima espressione dell'autonomia e indipendenza delle stesse.</p>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="sulfides.html">Sulfides&#187;</a>
</section>

</article>

</body>
</html>
