<!DOCTYPE html>
<html lang="en">
<head>
    <meta charset="utf-8">
    <meta name="viewport" content="width=device-width, initial-scale=1.0">
    <meta name="description" content="I decreti legislativi"/>
    <title>I decreti legislativi</title>
    <link rel="stylesheet" type="text/css" href="../../style.css" media="screen">
</head>

<body>

<nav>
    <ul>
        <li><a class="navbar" href="../../index.html">Home</a></li>
        <li><a class="navbar" href="index.html">Index</a></li>
    </ul>
</nav>

<div class="content">

<h1>I decreti legislativi</h1>

<p>La funzione legislativa, in base all’art. 70 e nel rispetto del principio di separazione dei poteri, è attribuita al Parlamento. Esistono, tuttavia, delle <b>circostanze che possono giustificare
l’emanazione di atti normativi di rango primario anche da parte del Governo</b>. È il caso di materie che richiedono una <i>specializzazione tecnica</i> e un insieme di conoscenze specialistiche che i parlamentari non posseggono, oppure situazioni che vanno fronteggiate con una <i>tempestività</i> che un’Assemblea come il Parlamento non è in grado di assicurare.<br> Tratto comune agli atti aventi forza di legge, disciplinati agli artt. 76 e 77 Cost. (decreti legislativi e decreti legge) è la capacità di abrogare norme di legge e di resistere all’abrogazione da parte di fonti di rango inferiore (cd. <i>forza di legge</i>).</p>

<p>Dei due tipi di atti con forza di legge del Governo, il <b>decreto legislativo</b> (abbreviazione normale: d.lgs.), disciplinato dall'<a href="costituzione.html#76">art. 76</a> della Costituzione repubblicana, è quello che almeno in linea di principio risulta meno lontano dalla spettanza parlamentare della legislazione, in quanto esso è <i>fondato</i> su una <i>previa decisione</i> e su una formale e (più o meno) puntuale <b>delega del Parlamento</b>.<br>  Tale circostanza ha contribuito a favorire un largo impiego della delega legislativa fin dal periodo statutario, caratterizzato oltretutto dalla presenza di un documento costituzionale ritenuto <i>flessibile</i>, sicché la legge ordinaria poteva in linea generale derogare alle previsioni costituzionali relative alla distribuzione delle competenze — in specie delle competenze normative - tra i vari organi.</p>

<p>Essendo invece la Costituzione repubblicana una costituzione <i>rigida</i>, essa vincola pienamente il legislatore, il quale non è (più) libero di disporre a proprio piacimento dei poteri che ad esso sono
affidati: il Parlamento non può cioè, per quanto qui interessa, spogliarsi del potere legislativo trasferendone o attribuendone anche solo in parte la <i>titolarità</i> ad altri organi. Esso può soltanto — in virtù del fatto che (e nei modi e nei limiti in cui) ciò è consentito dalla stessa Costituzione — <b>affidarne temporaneamente e parzialmente l'esercizio</b> al Governo (e in ciò sta in sostanza, e semplificando, la nozione di delega) nel rigoroso <b>rispetto dei vincoli</b> a tal fine previsti (o per così dire “richiesti”, come vedremo poco oltre) appunto dal testo costituzionale.</p>

<p class="small">È molto importante precisare — per comprendere in modo più corretto la natura e, per così dire, l'effettiva portata giuridica e istituzionale dell'operazione — che il Parlamento, a seguito della delega (sia dopo, sia prima dell'esercizio di questa da parte del Governo), non si spoglia (neanche temporaneamente) delle proprie competenze (che tali rimangono), restando del tutto libero di <b>revocare</b> in qualsiasi momento la delega o semplicemente di <b>disciplinare con proprie leggi</b> gli oggetti ai quali essa si riferiva (con ciò determinando, a seconda dei casi, una revoca implicita della delega oppure l'imposizione — anche in questo caso eventualmente implicita — di nuovi vincoli ai quali il Governo si dovrà, in aggiunta e/o in sostituzione dei vincoli originari, attenere nell'adozione del decreto legislativo).</p>

<p>Nel caso in cui i vincoli costituzionali non venissero rispettati <i>dal Parlamento</i>, la <b>delega stessa sarebbe incostituzionale</b> (concretamente, la legge che la contiene sarebbe soggetta ad
annullamento da parte della Corte costituzionale), sicché il decreto o i decreti eventualmente adottati dal Governo sulla base di tale delega resterebbero privi di fondamento giuridico, risultando quindi a <i>loro volta incostituzionali</i> e annullabili (Così come accadrebbe, per altro verso, nella diversa ipotesi in cui fosse <i>il Governo</i> a non attenersi, nella redazione del decreto legislativo, alle previsioni <i>correttamente</i> poste dal Parlamento mediante la legge di delega: v. oltre). Al riguardo, l'art. 76 Cost. pone quattro condizioni che il <i>Parlamento deve rispettare affinché la delega sia valida</i>. Esso infatti deve:</p>

<ol type="a">
<div id="legge_delega">
	<li><p>anzitutto, concedere la delega <b>con una legge</b>, detta appunto “<b>legge delega</b>” (o “di delega”, o “di delegazione”), che tra l'altro deve essere approvata col procedimento normale, ossia quello per commissione operante in <i>sede referente</i>, ponendo a tal proposito l'<a href="costituzione.html#72">art. 72</a> una c.d. <i>riserva d'assemblea</i>;</p></li>
</div>
	<li><p>in secondo luogo, riferire tale delega (non genericamente a una materia, ma più puntualmente) ad un “oggetto” specifico e ben definito;</p></li>

	<li><p>in terzo luogo fissare un “<b>tempo limitato</b>”, cioè un termine non troppo lontano, entro cui il Governo dovrà esercitare la delega (e oltre il quale essa non avrà più valore);</p></li>

	<li><p>infine, ma si tratta degli aspetti forse più delicati, definire — con sufficiente precisione — i “<b>principi</b>” che dovranno essere accolti nella disciplina dell'oggetto in questione, nonché i “<b>criteri direttivi</b>” (riguardanti anche il metodo, le finalità, le forme...) che il Governo dovrà seguire nell'elaborare il decreto legislativo.</p></li>
</ol>

<p class="small">A questo proposito, è peraltro indispensabile precisare che il meccanismo della delega legislativa è stato ed è utilizzato anche per operazioni normative di grandissimo rilievo, come l'adozione dei <i><b>codici</b></i> e dei <i><b>testi unici</b></i> (in quest'ultimo caso talora prevedendosi, da parte della legge delega, che nel testo unico da adottarsi con decreto legislativo si facciano eccezionalmente confluire non solo disposizioni dotate di forza di legge, come normale, ma anche disposizioni previgenti che avevano e che <i>continueranno</i> ad avere natura e rango di regolamento, anche dopo essere state inserite nel decreto legislativo/testo unico, che avrà dunque, per così dire, natura ibrida o mista).</p>

<p>Come ovvio, e come si è anticipato, <i>il Governo</i> sarà poi <i>giuridicamente</i> (e non solo politicamente) tenuto a rispettare tutti questi limiti e vincoli posti dal Parlamento: in caso contrario, dovrà ritenersi che il decreto legislativo, violando la <i>legge di delega</i> (che svolge in questo senso il ruolo di “parametro interposto” di legittimità costituzionale), abbia violato anche (se si vuole indirettamente, ma automaticamente) la stessa Costituzione, che all'art. 76 (nonché, a contrario, nel primo comma dell'art. 77) impone con evidenza al decreto legislativo l'osservanza delle previsioni contenute nella legge delega.</p>

<p>Nulla esclude, peraltro, che con la legge di delegazione il Parlamento, per propria scelta, imponga al Governo <b>limiti ulteriori</b> rispetto ai limiti — <i>minimi</i> — richiesti dalla Costituzione, ad esempio prevedendo l'obbligo di sottoporre il testo del decreto legislativo al parere di una Commissione parlamentare o a procedure d'intesa con determinati organismi, come la Conferenza Stato-Regioni; oppure, sotto altro profilo, ponendo direttamente — in aggiunta ai “principi” e ai “criteri direttivi” in senso proprio — disposizioni dettagliate che restringano anche di molto (senza peraltro poterlo eliminare del tutto: cfr. Corte cost., sent. 198/1988) il margine di scelta del Governo nell'esercizio della delega.<br> La Corte costituzionale ha confermato che anche la violazione di questi limiti comporta  l'<i>illegittimità costituzionale</i> del decreto legislativo (o, s'intende, delle sole parti di esso a cui la violazione è riferibile), e ciò in quanto i poteri del Governo dipendono dalla
delegazione, e l'eventuale superamento di questa rappresenta comunque, di per sé, una <i>invasione della funzione legislativa spettante al Parlamento</i> (cfr. l'art. 70 e ancora i divieti risultanti dagli
art. 76e 77, c. 1).<br> Un'ulteriore questione riguarda poi la possibilità che il Governo dia séguito alla delega parlamentare non mediante un unico decreto legislativo, ma attraverso <b>più decreti</b> (c.d. <i>esercizio frazionato della delega</i>).</p>

<p class="small">Si tratta di una possibilità riconosciuta dalla prassi, confermata dalla Corte costituzionale, non di rado prevista dalle stessi leggi di delegazione, ed espressamente presa in considerazione, sotto un profilo particolare, dall'art. 14 della I. 400/1988, secondo cui «[s]e la delega legislativa si riferisce ad una pluralità di oggetti distinti suscettibili di separata disciplina, il Governo può esercitarla mediante più atti successivi per uno o più degli oggetti predetti», informando periodicamente le Camere, «[i]n relazione al termine finale stabilito dalla legge di delegazione ... sui
criteri che segue nell'organizzazione dell'esercizio della delega»: vincolo quest'ultimo, come può intuirsi, di carattere essenzialmente <i>politico</i>.</p>

<p>Natura inevitabilmente solo <b>politica</b> ha anche, <i>in linea di massima</i>, il dovere del Governo di dar séguito alla legge di delegazione attraverso l'effettiva adozione di uno o più decreti legislativi (Ia più grave “sanzione” al mancato esercizio della delega potendo consistere, da parte del Parlamento, nella revoca della fiducia al Governo mediante la presentazione e approvazione di apposita mozione).<br> L'omissione potrebbe invece, eccezionalmente, assumere <b>rilievo giuridico</b> allorché, in presenza di un <i>esercizio parziale</i> della delega, la sua (connessa) <i>parziale inattuazione</i> possa configurarsi come una vera e propria violazione della delega stessa (o, meglio, dei principi e dei criteri direttivi formulati nella relativa legge: cfr., in proposito, Corte cost. sentt. 41/1975 e 218/1987, in cui si afferma che «l'omissione può viziare la normativa effettivamente adottata dal legislatore delegato solo quando questa, proprio in forza di quell'omissione, si pone in contrasto principi ed i fini della legge di delega»).<br> Quanto al <b>procedimento di formazione</b> dei decreti legislativi, essi vanno predisposti dal ministro o dai ministri competenti per materia; <b>adottati</b> (a seguito di discussione ed eventuali modifiche) dal Consiglio dei ministri; <b>emanati</b> dal Presidente della Repubblica e, infine, <b>pubblicati</b> sulla Gazzetta ufficiale.</p>

<div id="DPR">
<p class="small">Allo scopo di evitare le ambiguità ricorrenti in precedenza (allorché con la comune forma del Decreto del Presidente della Repubblica — D.P.R. — erano emanati senza ulteriore precisazioni atti di ben diversa natura e valore giuridico), l'art. 14 della L. 400/1988 ha previsto che i decreti legislativi siano emanati dal Presidente della Repubblica «con la denominazione di “decreto legislativo” e con l'indicazione, nel preambolo, della legge di delegazione, della deliberazione del Consiglio dei ministri e degli altri adempimenti del procedimento prescritti dalla legge di delegazione».<br> 
La <b>legge n. 400/1988 (art. 14)</b> precisa che entro il termine fissato dalla legge delega deve avvenire non solo l'adozione governativa ma anche l'emanazione presidenziale (che, come si è già visto, può essere negata dal Capo dello Stato qualora emergano profili d'incostituzionalità tali da imporre il rinvio del decreto al Governo: all'esercizio di tale potere di controllo si ricollega tra l'altro la previsione, contenuta sempre nell'art. 14 della I. 400, per cui il testo del decreto deve essere «trasmesso al Presidente della Repubblica, per la emanazione, almeno venti giorni prima della scadenza» del termine).</p>
</div>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="decreti_legge.html">Decreti Legge&#187;</a>
</section>

</div>

</body>
</html>
