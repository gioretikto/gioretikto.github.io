<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La Monarchia Costituzionale e Parlamentare"/>
	<title>La Monarchia Costituzionale e Parlamentare</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La Monarchia Costituzionale e Parlamentare</h1>

<p>La monarchia costituzionale nasce in Inghilterra. L'origine storica di tale forma di governo si fa comunemente risalire al <i>Bill of rights</i> del 1689, uno dei primi atti licenziati dal sovrano Guglielmo II, emanato a seguito della rivoluzione di Cromwell del 1649 e della <i>Glorious Revolution</i> del 1688, con cui si riconobbero ampi poteri al Parlamento. La c.d. <i>Revolution of 1688</i>, pur così rapida e senza spargimento di sangue, determinò il passaggio dalla monarchia assoluta a quella costituzionale, seppure nel Regno Unito non si possa dire che vi sia mai stata una accentuazione delle caratteristiche tipiche delle monarchie assolute, se non per alcuni periodi e solo in relazione ad alcune case regnanti. La Corona, in Inghilterra, ha piuttosto esercitato i propri poteri in forma tendenzialmente moderata (ROMAGNOSI).<br> Nel resto d’Europa, la monarchia costituzionale è comparsa soltanto in un secondo momento ed ha avuto vita alquanto breve: in Francia, le previsioni contenute nella Costituzione del 1791 rimasero lettera morta, sicché, per vederle realizzare appieno, si dovettero attendere gli anni dal 1814 al 1848; in Italia, lo Statuto Albertino del 1848; in Prussia, la Costituzione del 1850 e, nell'Impero tedesco, la Costituzione del 1871.</p>

<p>La caratteristica fondamentale della <b>monarchia costituzionale</b> consiste nella <b>concessione di una Costituzione</b> da parte del Sovrano, attraverso cui egli acconsente ad arginare il proprio potere personale. Il Re, quindi, non è più <i>legibus solutus</i>, così come accade nella monarchia assoluta, ma è tenuto a rispettare i vincoli e le limitazioni prescritte dalla Carta ottriata.<br> Si comincia a delineare, in tal modo, il <b>principio della separazione dei poteri</b>, i quali si incarnano nel Re (potere esecutivo) e nel Parlamento (potere legislativo). Sebbene esistessero dei punti di contatto fra i diversi poteri dello Stato — ad esempio nella sanzione regia, atto finale del procedimento legislativo, necessario affinché la legge potesse entrare in vigore (in questo senso, lo Statuto Albertino sanciva all’art. 3 che «<i>Il potere legislativo sarà collettivamente esercitato dal Re e da due Camere: il Senato, e quella dei Deputati</i>»), o nella nomina dei giudici da parte del Sovrano, attraverso cui egli partecipava alla funzione giurisdizionale — non esisteva alcun legame formale tra Esecutivo e Legislativo.<br> Un ulteriore elemento peculiare della monarchia costituzionale è dato dal <b>progressivo rafforzamento del ruolo del Parlamento</b>, cassa di risonanza degli interessi della collettività, interlocutore del Re sempre più consapevole della propria funzione di controllo sui poteri dell’amministrazione. Del resto, in esso si rispecchiava la classe sociale emergente, ossia la borghesia, sempre più insofferente nei confronti della Corona e desiderosa di contenere le iniziative regie almeno in taluni settori di particolare interesse che, nella speculazione filosofica di John Locke, acquistano la dignità di diritti inviolabili: la vita, la libertà personale, la proprietà privata.</p>

<p>Da non sottovalutare, inoltre, la mancanza di un Governo vero e proprio, ossia di un organo autonomo dotato di una precisa fisionomia. V’erano indubbiamente dei ministri, i quali garantivano l’esecuzione dell’indirizzo politico, ma essi svolgevano tale funzione in quanto organi ausiliari del Re, nominati e revocati dalla Corona con cui erano strettamente chiamati a collaborare, mancando invece di un collegamento istituzionale con il Parlamento. Tale carenza, alla lunga, ha inciso negativamente sui rapporti tra Esecutivo e Legislativo, sempre più di frequente in contrasto tra loro, determinando anche il declino del potere personale del Sovrano e, in generale, la crisi dell’intero sistema (PALADIN).<br> La forma monarchico-costituzionale si è naturalmente evoluta nella <b>monarchia parlamentare</b>, la quale presenta  numerosi elementi tipici della nostra forma di governo, tanto da costituirne l’origine. In essa, infatti, possiamo riscontrare la nascita del <b>rapporto di fiducia</b> tra Parlamento e Governo ed il Primo Ministro a capo di un Gabinetto finalmente dotato di una propria configurazione. Nelle parole dello storico e politico francese Adolphe Thiers possiamo leggere che «<i>le roi règne et ne gouverne pas</i>». Con poche battute, viene così efficacemente descritto il ruolo del Sovrano, il quale mantiene intatta la propria funzione di rappresentante della Nazione, nomina e revoca i Ministri, compartecipa all’amministrazione della giustizia concedendo le grazie, commutando le pene e nominando i giudici, mentre la funzione di indirizzo politico viene svolta congiuntamente da Legislativo ed Esecutivo e si fonda sull’esistenza e la permanenza di un solido rapporto di fiducia. Nelle mani del Re vi è ancora formalmente il potere di nomina del Primo Ministro, il quale deve però presentarsi dinanzi alle Camere con i propri ministri per ottenere la fiducia. Solo grazie a tale accordo, il Governo può consolidare il proprio legame con la maggioranza dei deputati presenti in Parlamento e procedere con l’implementazione del proprio piano per lo sviluppo del Paese. Inizialmente, dunque, il Governo, uscito dall’orbita della Corona, era soggetto a una sorta di doppia fiducia: era tenuto a rispondere del proprio operato al Parlamento, ma anche al Re (<b>parlamentarismo dualista</b>). Con il passare degli anni, consolidatosi il rapporto fra Gabinetto e Legislativo, si marginalizza sempre di più la figura del Re, relegato al ruolo di garanzia, tenuto fuori dal circuito della decisione politica. Il potere esecutivo, dunque, viene chiamato a rispondere soltanto dinanzi al Parlamento, ossia all’organo di rappresentanza del corpo sociale, perno fondamentale del sistema (<b>parlamentarismo monista</b>). Al Re è riservato un unico potere a tutela della tenuta complessiva del sistema: lo scioglimento anticipato del Parlamento, che funge da contrappeso alla responsabilità politica del Governo.</p>

<section aria-label="End">
<a href="forma_governo.html">«Forma di Governo</a>
<a href="index.html">Index</a>
<a href="IMU.html">L'imposta municipale propria (IMU)»</a>
</section>

</article>

</body>
</html>