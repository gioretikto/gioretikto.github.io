<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Gli organi di raccordo">
	<title>Gli organi di raccordo</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Gli organi di raccordo</h1>

<p>La riforma costituzionale del 2001, e la conseguente accresciuta rilevanza della Regione nelle capacità normative, ha comportato la necessità di creare forme di coordinamento e cooperazione tra i vari livelli governativi, sull’impronta dell’art. 118 comma 3 Cost. <br> Le sedi di raccordo tra lo Stato e gli Enti locali sono dette Conferenze permanenti, cui partecipano i rappresentanti delle istituzioni interessate con varie funzioni e competenze. <br> La <b>Conferenza Stato-Regioni</b>, sede d'incontro tra lo Stato, le Regioni e le province autonome, è stata istituita in via amministrativa nel 1983 (D.P.C.M. 12 ottobre 1983), passati tre anni dalle conclusioni della Commissione parlamentare per le questioni regionali, cui era stata affidata un'indagine conoscitiva; la stessa aveva evidenziato l'esigenza della creazione di una “<i>sede per un rapporto permanente con gli organi centrali dello Stato e per una partecipazione delle Regioni all'elaborazione delle linee di politica generale di tutto lo Stato-ordinamento</i>”. <br> La legge istitutiva della Conferenza, la n. 400 del 1988, attribuiva alla Conferenza compiti meramente consultivi, più in dettaglio di “<i>informazione, consultazione e raccordo in relazione agli indirizzi di politica generale suscettibili di incidere nelle materie di competenza regionale, esclusi gli indirizzi relativi alla politica estera, alla difesa, alla sicurezza nazionale, alla giustizia</i>”. <br> Il Legislatore però, riconoscendo l'utilità dell'organo, a partire dal 1991 ne ha ampliato le funzioni, affidandogli non solo competenze di natura consultiva, ma rendendolo il luogo precipuo per la conclusione di intese tra i vertici amministrativi statali e regionali, di controllo congiunto dell’attività degli Enti locali e di indirizzo dell'attività amministrativa regionale. <br> Attualmente, le sue funzioni sono disciplinate dal D. Igs. n. 281 del 1997 e dalla L. n. 50 del 1997, provvedimenti che hanno ulteriormente aumentato le competenze della Conferenza, rendendole trasversali su tutto il fronte del rapporto tra Stato e Regioni. Innanzitutto, tale organo svolge una <b>funzione consultiva obbligatoria</b> sui disegni di legge (o provvedimenti affini) nelle materie afferenti gli ambiti di competenza concorrente o esclusiva regionale; promuove e coordina la conclusione di accordi volti all’instaurazione della programmazione amministrativa di Stato e Regione; assicura l'interscambio di informazioni e dati rilevanti, prevedendo anche la possibilità di costituire banche dati mediante protocolli di intesa. <br> Ulteriore sede di concertazione è la <b>Conferenza Stato-città ed autonomie locali</b>. Originariamente istituita con D.P.C.M. del 2 luglio 1996 presso la Presidenza del Consiglio dei Ministri, con compiti consultivi e di informazione, è ora disciplinata dal D. Lgs. 28 agosto 1997, n. 281.</p>

<p>Si tratta di un organo collegiale con funzioni consultive e di raccordo che opera per garantire la collaborazione fra lo Stato e gli Enti locali. <br> Le sue funzioni sono di studio, informazione e confronto sulle problematiche riguardanti gli indirizzi di politica generale che incidono sulle funzioni proprie o delegate di Province, Comuni e Comunità montane; di esame delle problematiche collegate all'ordinamento ed al funzionamento degli Enti Locali e delle iniziative legislative e degli atti generali di Governo sulla materia. <br> La Conferenza in questione è presieduta dal Ministro dell'Interno (a seguito di delega conferita con decreto dal Presidente del Consiglio), con l'ausilio del Ministro per gli affari regionali e le autonomie. Ancora, la <b>Conferenza unificata</b>, istituita mediante il D. Igs. 28 agosto 1997, n. 281, il quale ne ha fissato anche la composizione, i compiti e le modalità organizzative ed operative. La Conferenza Unificata è la sede in cui si riuniscono congiuntamente le
due Conferenze sopra descritte, quando sia necessario favorire il coordinamento tra l'attività dello Stato ed il sistema delle autonomie o esaminare le materie e i compiti di comune interesse. <br> Viene interpellata tutte le volte in cui lo Stato deve disciplinare una materia di interesse di tutte le autonomie locali. <br> Infine, per consentire un proficuo rapporto di collaborazione anche a livello locale,
l'art. 123 ultimo comma dispone che ogni Statuto debba contenere la disciplina del Consiglio delle autonomie locali, organo di concertazione tra la Regione e gli Enti territoriali a questa appartenenti.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
