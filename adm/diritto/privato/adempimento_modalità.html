<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Il destinatario dell'adempimento: adempimento al terzo">
	<title>Il destinatario dell'adempimento: adempimento al terzo</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Le modalità dell'adempimento</h1>

<p>La prestazione deve essere eseguita <b>esattamente</b>, e cioè rispettando tutte le modalità — quantitative, qualitative, di tempo e di luogo — che la caratterizzano. <br> Sotto il profilo quantitativo, vale la regola che la prestazione deve essere eseguita <i>integralmente</i>, anche quando la prestazione è divisibile: se il debitore offre un pagamento parziale, il creditore, se vuole, può accettarlo come acconto; ma è anche libero di rifiutarlo (art. 1181). La regola non vale in materia di cambiale e assegno: qui il creditore non può rifiutare pagamenti parziali (48.9; 48.16). <br> Sotto il profilo qualitativo, il debitore è tenuto a eseguire <i>proprio la prestazione che forma oggetto dell’obbligazione</i>, e non può liberarsi offrendo una prestazione diversa, anche se di valore uguale o maggiore (salvo quanto si dirà sulla dazione in pagamento).<br> Infine, la prestazione va eseguita <i>nel tempo</i> (23.8) e <i>nel luogo</i> stabiliti.<br> Una prestazione eseguita senza l’osservanza di queste modalità dà luogo a un adempimento inesatto, che è una forma di inadempimento: con le conseguenze che si vedranno (25-26). In realtà, il problema dell’esattezza della prestazione si pone, dal punto di vista pratico, non tanto in positivo ed <i>ex ante</i>: cioè come problema di definire, prima dell'adempimento, in cosa consista precisamente la prestazione dovuta dal debitore. Si pone più spesso <i>ex post</i> e, per così dire, <i>in negativo</i>: cioè quando, dopo l'adempimento, il creditore lamenta di avere ricevuto una prestazione difettosa; si tratta allora di capire se ha ragione lui, o se invece ha ragione il debitore, che sostiene una diversa «immagine» della prestazione, con modalità differenti da quelle pretese dal creditore. In altri termini, se scattano o non scattano i rimedi contro l’inadempimento.</p>

<h2 id="dazione">La dazione in pagamento</h2>

<p>Con la dazione in pagamento (o <i>prestazione in luogo dell'adempimento</i>) il debitore eccezionalmente <i>si libera</i> dall’obbligazione eseguendo una <i>prestazione diversa da quella formante oggetto della sua obbligazione</i>. L'effetto liberatorio si produce solo a due condizioni (art. 1197, c. 1):</p>

<ul>
	<li><p>che <i>il creditore accetti</i> di ricevere la prestazione diversa al posto di quella dovuta (essendo peraltro libero di rifiutarla);</p></li>
	<li><p>che la diversa prestazione sia <i>effettivamente eseguita</i>.</p></li>
</ul>

<p>Se la diversa prestazione consiste nel trasferimento della proprietà o di un altro diritto, il debitore deve al creditore le stesse garanzie che il venditore deve al compratore circa l’integrità di quanto trasferito: art. 1197, c. 2. 8.</p>

<h2 id="termine">Il termine dell’adempimento</h2>

<p>Quanto al tempo dell’adempimento, bisogna distinguere a seconda che il <i>titolo dell’obbligazione</i> indichi oppure no il termine per l'esecuzione della prestazione:</p>

<ul>
	<li><p>se il titolo <i>fissa il termine</i>, la prestazione va eseguita in tale termine (ad es., il contratto di vendita stabilisce che il compratore deve pagare il prezzo entro il 30 giugno 2017);</p></li>

	<li><p>se il titolo non indica alcun termine, la regola è che l'adempimento può essere richiesto <i>immediatamente</i>, tranne che l’adempimento immediato sia escluso dagli usi o dalla natura della prestazione (ad es., redigere un complesso progetto edilizio): in tal caso, o le parti concordano fra loro il termine, o questo è fissato dal giudice (art. 1183).</p></li>

</ul>

<p>Il termine può avere un valore diverso, come regolatore del tempo dell'adempimento, a seconda dell’interesse a cui è funzionale. Si distingue:</p>

<ul>
	<li><p>se il termine è stabilito a <b>favore del debitore</b>, il debitore non può adempiere oltre quel termine, ma non è tenuto ad adempiere prima (il creditore non può pretendere un adempimento anticipato); ma, se vuole, è libero di adempiere anche prima della scadenza, e il creditore non può rifiutare l'adempimento anticipato;</p></li>
	<li><p>se il termine è stabilito a <b>favore del creditore</b>, il creditore può esigere il pagamento prima della scadenza (art. 1185, c. 1), mentre il debitore non può liberarsi offrendo l'adempimento anticipato (che il creditore ha facoltà di rifiutare);</p></li>
	<li><p>se il termine è stabilito a <b>favore di entrambi</b>, sia il debitore sia il creditore hanno diritto che la prestazione sia eseguita non prima della scadenza del termine, e possono rifiutare un adempimento anticipato. In mancanza di diversa indicazione del titolo o della legge, il termine si considera a favore del debitore (art. 1184). Anche quando il termine è a favore del debitore, tuttavia, il debitore incorre nella <b>decadenza dal termine</b> se diventa <i>insolvente</i> o fa venire meno le <i>garanzie</i> che aveva dato: il creditore può allora esigere l'adempimento immediato (art. 1186).</p></li>
</ul>

<p>Il <i>computo</i> del termine dell'adempimento si fa con gli stessi criteri dettati per calcolare il termine della prescrizione: art. 1187. <br> Fino alla scadenza del termine (che non sia a favore del creditore), il credito non è <i>esigibile</i>: lo diventa solo alla scadenza.<br> Il termine di pagamento ha implicazioni economico-sociali particolarmente serie quando si tratta di obbligazioni pecuniarie aventi natura di <b>debiti commerciali</b>, cioè di <i>debiti di un'impresa (o di una pubblica amministrazione) verso un’altra impresa che le ha fornito beni o servizi</i>: se l'impresa creditrice riceverà il pagamento in un tempo troppo lungo, avrà difficoltà a pagare a sua volta i propri debiti (ad es. verso i dipendenti), e rischierà di entrare in crisi. Il legislatore, applicando direttive europee, ha affrontato il problema con il d.lgs. 231/2002 (poi modificato col d.lgs. 192/2012). Esso:</p>

<ul>
	<li><p>fissa termini di pagamento ragionevolmente brevi (30 giorni dal ricevimento del bene o servizio, o dalla fattura);</p></li>
	<li><p>fa scattare, per il caso di ritardo, interessi di mora a un tasso prefissato;</p></li>
	<li><p>stabilisce che gli <i>accordi in deroga</i>, peggiorativi per il creditore (termini più lunghi, interessi più bassi), devono essere <i>provati per iscritto</i>, e sono comunque <i>nulli</i> se risultano <i>graverzente iniqui</i> a danno del creditore.</p></li>
</ul>

<h2 id="luogo">Il luogo dell'adempimento</h2>

<p>Quanto al luogo dell'adempimento, valgono le eventuali indicazioni del <i>titolo</i> da cui nasce l'obbligazione, oppure quelle desumibili dalla <i>natura</i> della prestazione (ad es., l'obbligazione del lavoratore impegnato in un cantiere edile deve essere adempiuta nel cantiere stesso): art. 1182, c. 1. In mancanza di tali indicazioni, valgono i criteri fissati dalla legge (art. 1182, c. 2-4):</p>

<ul>
	<li><p>il criterio generale è che l’obbligazione si adempie al <b>domicilio del debitore</b>;</p></li>
	<li><p>esso però subisce deroghe per</p>

		<ul>
			<li><p>l’obbligazione di <i>consegnare una cosa certa e determinata</i>, che si adempie nel <i>luogo in cui la cosa si trovava</i> alla nascita dell’obbligazione;</p></li>
			<li><p>l'obbligazione di <i>pagare una somma di denaro</i>, che si adempie presso il <i>domicilio del creditore</i>.</p></li>
		</ul>
	</li>
</ul>

<h2 id="imputazione">L’imputazione del pagamento</h2>

<p>Se il debitore ha verso il creditore <i>più debiti dello stesso genere</i> (ad es., diversi debiti pecuniari), e il pagamento fatto non basta a estinguerli tutti, può essere importante definire a quali debiti esso vada riferito, in modo da sapere quali debiti sono estinti e quali sopravvivono: ad es., perché alcuni sono assistiti da garanzie, e altri no; alcuni producono l’interesse del 3%, e altri del 5%. L’imputazione del pagamento è, appunto, l'<i>individuazione del debito a cui si riferisce un determinato pagamento</i>: col risultato che quel debito risulta estinto, mentre gli altri debiti che il debitore ha verso il creditore continuano a esistere. I criteri sono i seguenti:</p>

<ul>
	<li><p>prima di tutto la scelta del debitore che, quando paga, ha facoltà di dichiarare quale debito intende soddisfare con quel pagamento (art. 1193, c. 1);</p></li>
	<li><p>in mancanza di <i>scelta del debitore</i>, una serie di <i>criteri legali</i>: se alcuni debiti sono scaduti e altri no, il pagamento è imputato a quelli scaduti; fra più debiti scaduti, a quelli meno garantiti, ecc. (art. 1193, c. 2).</p></li>
</ul>

<section aria-label="End">
<a href="adempimento_incapacità_agire.html">«Adempimento e incapacità di agire</a>
<a href="index.html">Index</a>
<a href="mora_creditore.html">La mora del creditore»</a>
</section>

</article>

</body>
</html>