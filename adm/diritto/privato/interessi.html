<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Le obbligazioni pecuniarie: principio nominalistico, debiti di valuta e debiti di valore">
	<title>Le obbligazioni pecuniarie: principio nominalistico, debiti di valuta e debiti di valore</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Gli interessi</h1>

<p>Il denaro può produrre, nel tempo, altro denaro: gli interessi sono l’<i>ulteriore denaro prodotto, nel tempo, da una somma di denaro, e quantificato in una percentuale della somma base ( somma capitale)</i>. A seconda della funzione che svolgono, e della situazione in cui si producono, gli interessi si distinguono in varie categorie, e principalmente in due — corrispettivi e moratori:</p>

<ul>
	<li><p>gli <b>interessi corrispettivi</b> sono quelli <i>prodotti «di pieno diritto» dai «crediti liquidi ed esigibili di somme di denaro»</i> (art. 1282, c. 1). Se A vende a B una
cosa per 100.000 euro, e non si indica un termine dell'adempimento, il credito di A è liquido e immediatamente esigibile: se B lo paga dopo sei mesi, deve pagare 100.000 euro e in più un'ulteriore somma, pari agli interessi calcolati su 100.000 euro per sei mesi. Questi interessi formano oggetto di un’<i>obbligazione accessoria</i> che nasce a carico del debitore «di pieno diritto», cioè automaticamente, senza bisogno che le parti l'abbiano prevista. Il presupposto è l’idea che il denaro sia una «cosa» fruttifera: i frutti (civili) da esso prodotti so-
no appunto gli interessi; e gli interessi maturati nel tempo in cui il debitore trattiene la somma che dovrebbe già essere nelle mani del creditore sono frutti che vanno attribuiti al creditore stesso, in quanto idealmente titolare della «cosa» che li produce. Questo spiega perché il meccanismo operi solo per i crediti <i>liquidi ed esigibili</i>: se il credito non è esigibile, la somma relativa non può ancora considerarsi di pertinenza del creditore; se non è liquido, manca il necessario riferimento (la somma capitale) su cui calcolare gli interessi. A seconda della fonte da cui deriva la corrispondente obbligazione, gli interessi si distinguono in interessi legali e convenzionali: la distinzione è importante per la loro
misura, che si chiama <i>tasso di interesse</i> (o saggio di interesse), ed è espressa in una percentuale, da applicarsi sulla somma capitale con riferimento al tempo di un anno:</p>

<ul>
	<li><p>gli interessi <b>legali</b> sono quelli che maturano automaticamente, quando le parti non hanno previsto nulla al riguardo; si calcolano in base al tasso legale (art. 1284, c. 1), che viene fissato annualmente dal Ministro dell’Economia in base all'andamento dell’inflazione (per il 2016 è pari allo 0,20%): perciò nel nostro esempio B dovrebbe pagare 100.100 euro, di cui 100.000 per capitale e 100 per interessi (lo 0,20% su 100.000 euro per sei mesi, cioè mezzo anno);</p></li>

	<li><p>gli interessi <b>convenzionali</b> sono quelli eventualmente stabiliti dalle parti del rapporto, le quali possono concordare che la loro obbligazione pecuniaria produca interessi. Se le parti, nel prevedere interessi convenzionali, non ne hanno stabilito il tasso, si applica il tasso legale (art. 1284, c. 2). Se no, si applica il <i>tasso convenzionale</i>, cioè quello fissato d'accordo fra le parti, che può essere inferiore o superiore al tasso legale: ma se il tasso convenzionale è superiore a quello legale, deve essere fissato per iscritto; ove questa forma non sia rispettata, si applica il tasso legale (art. 1284, c. 3);</p></li>

	<li><p>agli interessi corrispettivi, dei quali si è parlato fin qui, si contrappongono gli <b>interessi moratori</b>: <i>quelli dovuti dal debitore che sia in ritardo nel pagamento della somma dovuta, e perciò risulti costituito in mora</i>. La loro funzione non è attribuire al creditore i frutti prodotti da un’entità economica di sua pertinenza, ma risarcire il creditore per il danno causatogli dal ritardo del debitore (che, come sappiamo, è una forma di inadempimento). Li illustreremo parlando degli effetti della mora del debitore.</p></li>
</ul>

<p>La giurisprudenza ha creato anche un’altra categoria di interessi: gli <b>interessi compensativi</b>, utilizzati per la quantificazione del risarcimento del danno nella responsabilità extracontrattuale.</p>

<h2 id="ana">L’anatocismo</h2>

<p>Gli interessi prodotti dalla somma capitale sono, a loro volta, una somma di denaro dovuta dal debitore: <i>questa somma, rappresentata dagli interessi maturati, produce a sua volta interessi</i>? Se la risposta è sì, si ha il fenomeno dell’anatocismo (o degli interessi composti, o della <i>capitalizzazione degli interessi</i>). La legge (art. 1283) limita la possibilità di anatocismo, per tutelare il debitore contro un eccessivo incremento del suo debito complessivo, e anche per ragioni di trasparenza (con l’anatocismo diventa difficile al debitore sapere esattamente qual è la somma da lui dovuta). Gli interessi producono ulteriori interessi solo se</p>

	<ul>
		<li><p>sono interessi <i>scaduti</i> (cioè è terminato il periodo entro il quale dovevano essere regolati);</p></li>
		<li><p>sono interessi <i>maturati per almeno sei mesi</i>;</p></li>
		<li><p>c'è un atto espressamente diretto a ottenerli: o una domanda giudiziale del creditore, o una <i>convenzione</i> fra debitore e creditore, successiva alla scadenza degli interessi base.</p></li>
	</ul>

<p>La materia è disciplinata in modo ancora più restrittivo <i>nel campo dei rapporti bancari, a tutela dei clienti delle banche</i>. Dapprima si sono vietate le previsioni contrattuali che regolavano l’anatocismo in modo diverso a seconda che gli interessi fossero dovuti dalla banca ai clienti (ad es. sulle somme depositate) o viceversa (ad es. per un’apertura di credito). Poi l’anatocismo è stato <i>escluso del tutto</i>: con il nuovo art. 120, c. 2 t.u.b. (introdotto dalla l. 49/2016) gli interessi dovuti dal cliente alla banca non producono interessi,
salvi quelli di mora.</p>

<section aria-label="End">
<a href="mora_creditore.html">«La mora dei creditore</a>
<a href="index.html">Index</a>
<a href="interessi.html">Gli interessi»</a>
</section>

</article>

</body>
</html>

