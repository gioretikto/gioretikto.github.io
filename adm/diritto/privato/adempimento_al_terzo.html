<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Il destinatario dell'adempimento: adempimento al terzo">
	<title>Il destinatario dell'adempimento: adempimento al terzo</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Il destinatario dell'adempimento: adempimento al terzo</h1>

<p>Il destinatario dell'adempimento è il soggetto che riceve la prestazione, e di regola coincide con il creditore. Ma in certi casi è giustificato che l’adempimento sia fatto a un terzo, diverso dal creditore: ad es., quando il creditore stesso indica un terzo come abilitato a ricevere il pagamento, invitando il debitore ad adempiere nelle mani di questo (gli acquisti in un negozio, di regola non si pagano al titolare, ma al suo dipendente addetto alla cassa). In qualche caso, l'adempimento deve essere fatto a un terzo, e se fatto direttamente al cre-
ditore rischierebbe di essere inefficace e di non liberare il debitore: quando il creditore è incapace, conviene pagare al suo rappresentante legale (23.2).<br> Ma possono esserci anche casi, in cui l'adempimento fatto a un terzo si presenta come anomalo: sono i casi in cui <i>il terzo non è legittimato a ricevere l'adempimento</i>, in base a qualcuno dei criteri appena visti (art. 1188, c. 1). Sorge allora il problema di conciliare l’interesse del debitore (che ha pagato, anche se ha pagato male) a essere liberato, e l’interesse del creditore (che non ha ricevuto la prestazione) a realizzare il suo credito. Valgono alcune regole:</p>

<ul>
	<li><p>la <b>regola</b> generale, dettata nell’interesse del creditore, è che <i>il pagarmzento a un terzo estraneo non libera il debitore</i>, e il creditore conserva il diritto di
ricevere da lui la prestazione;</p></li>

	<li><p>la regola subisce però alcune <b>eccezioni</b>, nell’interesse del debitore. Il debitore è liberato:</p>

		<ul>
			<li><p>se il <i>creditore ratifica</i> il pagamento fatto al terzo, o comunque <i>ne approfitta</i> (art. 1188, c. 2): ad es., il debitore, incontrando la moglie del creditore, paga a lei, che poi regolarmente consegna al marito quanto ricevuto;</p></li>
			<li><p>se si tratta di <b>pagamento a creditore apparente</b> (o all’apparente rappresentante del creditore), cioè <i>fatto a una persona che, in base a circostanze univoche, appariva legittimata a riceverlo</i>, sempre che il debitore fosse in <i>buona fede</i> (art. 1189, c. 1): se il cliente di un negozio paga l’acquisto nelle mani di una persona che sta dietro al banco e ha tutta l’aria di un commesso (scherza con gli altri commessi, parla delle prossime forniture in arrivo, ecc.), non può essere obbligato a pagare una seconda volta, se poi si scopre che quella persona era un intruso (naturalmente, il titolare del negozio può agire contro di lui per farsi dare la prestazione indebitamente ricevuta: art. 1189, c. 2). La norma costituisce chiara applicazione del principio di tutela dell'affidamento.</p></li>

</ul>

<section aria-label="End">
<a href="adempimento_incapacità_agire.html">«Adempimento e incapacità di agire</a>
<a href="index.html">Index</a>
<a href="adempimento_modalità.html">Le modalità dell'adempimento»</a>
</section>

</article>

</body>
</html>