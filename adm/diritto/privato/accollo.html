<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="L’accollo"/>
	<title>L’accollo</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>L’accollo</h1>

<p>L’accollo è l’<i>accordo fra il debitore e un terzo, per effetto del quale il terzo</i> (<b>accollante</b>) <i>si assume un debito che il debitore</i> (<b>accollato</b>) ha verso il creditore (accollatario). Realizza, come l’espromissione, l'assunzione del debito altrui; se ne distingue, perché consiste in <i>un accordo del terzo con il debitore</i>, anziché con
il creditore. Se ne ha un esempio frequente nella vendita di appartamenti: il compratore paga al costruttore-venditore una parte del prezzo, e anziché pagare il resto si accolla, per la somma corrispondente, il debito di restituzione del finanziamento che la banca aveva accordato al costruttore. <br>A seconda dell’atteggiamento che il creditore assume rispetto all'accordo di accollo, questo può essere interno o esterno:</p>

<ul>
	<li><p>l’accollo <b>interno</b> è quello a cui il <i>creditore resta estraneo</i>, perché non vi partecipa né vi aderisce: in tal caso, l’impegno assunto dall’accollante può sempre essere revocato;</p></li>
	<li><p>si ha invece accollo esterno, quando <i>il creditore aderisce</i> all'accordo fra debitore e terzo: a questo punto l’impegno dell’accollante non può più essere revocato, di modo che l’accollante diventa definitivamente debitore dell’accollatario (art. 1273, c. 1).</p>
</ul>

<p>A seconda della posizione del debitore originario, l’accollo può essere cumulativo o liberatorio:</p>

<ul>
	<li><p>si ha accollo <b>cumulativo</b> se <i>il debitore originario non viene liberato, ma resta obbligato in solido con l’accollante</i>, che si aggiunge a lui come nuovo debitore (art. 1273, c. 3);</p></li>

	<li><p>si ha invece accollo <b>liberatorio</b>, quando <i>il debitore originario viene liberato</i>, e unico obbligato rimane l’accollante. Ciò si verifica solo a due condizioni (art. 1273, c. 2):</p>

<ul>
	<li><p>se <i>il creditore dichiara espressamente</i> di liberare il debitore originario;</p></li>

	<li><p>oppure se la liberazione del debitore originario è <i>una previsione espressa dell'accordo di accollo</i>, cui il creditore ha aderito.</p></li>

<p>Quest'ultima condizione si spiega rilevando che il creditore, il quale si avvantaggia della convenzione di accollo, deve prenderla così com'è. Lo stesso rilievo spiega la regola per cui «il terzo è obbligato verso il creditore ... nei limiti in cui ha assunto il debito» (ad es., l’accollo può riguardare solo la metà del debito). E spiega anche la regola sull’opponibilità delle eccezioni, per cui l’accollante «può opporre al creditore le <i>eccezioni fondate sul contratto in base al quale l'assunzione è avvenuta»</i> (art. 1273, c. 4): per riprendere l’esempio, se il contratto di compravendita dell’appartamento, in cui si prevede l’accollo al compratore delle rate di mutuo bancario dovute dal venditore, è invalido, l'eccezione di invalidità può essere opposta dal compratore (accollante) contro la banca (creditore accollatario), e giustificare il rifiuto del primo di pagare le rate di mutuo alla seconda.</p>
</ul>
</li>

</ul>

<h2 id="comuni">Regole comuni ai casi di novazione soggettiva</h2>

<p>Il codice detta alcune regole, che si applicano a tutti i casi in cui delegazione, espromissione e accollo sono di tipo liberatorio (novazione soggettiva). Tali regole riguardano:</p>

<ul>
	<li><p>l'<i>estinzione delle garanzie</i> annesse al credito, che è l’effetto normale della liberazione del debitore originario, salvo che il garante acconsenta espressamente a mantenerle (art. 1275);</p></li>

	<li><p>la conseguenza dell'<i>eventuale invalidità della nuova obbligazione</i>: rivive la vecchia obbligazione del debitore originario (art. 1276);</p></li>

	<li><p>L'<i>eventuale insolvenza del nuovo debitore</i>: questa non fa rivivere l’obbligazione del debitore originario, salvo che il creditore ne avesse fatto espressa riserva, o che l’insolvenza preesistesse all'assunzione del debito (la regola non si applica però all’espromissione: art. 1274).</p></li>
</ul>

<section aria-label="End">
<a href="espromissione.html">«L'espromissione</a>
<a href="index.html">Index</a>
<a href="accollo.html">L'accollo»</a>
</section>

</article>

</body>
</html>