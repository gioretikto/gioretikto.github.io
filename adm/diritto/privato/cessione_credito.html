<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La cessione del credito"/>
	<title>La cessione del credito</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La cessione del credito</h1>

<p>Sappiamo che il credito è una forma di ricchezza, e come tale, per essere economicamente produttiva, deve avere la possibilità di circolare. La legge (art. 1260, c. 1) offre questa possibilità: <i>il creditore</i> (<b>cedente</b>) <i>può trasferire a un terzo</i> (<b>cessionario</b>) <i>il suo credito verso il debitore</i> (<b>ceduto</b>); per effetto della cessione, creditore non è più il cedente bensì il cessionario, ed è al cessionario che il debitore deve eseguire la prestazione. <br> La cessione è <i>esclusa</i> (art. 1260, c. 1): per i crediti strettamente <i>personali</i> (come quelli che implicano una relazione intensa e diretta fra debitore e creditore), e per i crediti che la legge dichiara <i>incedibili</i> o in assoluto (come il credito alimentare: art. 447) o in relazione a determinati cessionari (ad es., il giudice di un tribunale non può acquistare crediti su cui penda una lite davanti allo stesso tribunale: art. 1261). <br> L’art. 1260, c. 1 precisa che la cessione può essere fatta «a titolo oneroso o gratuito». In realtà, un credito si può cedere <i>per tanti titoli diversi</i>: e lo specifico titolo per cui è ceduto influisce sulla disciplina della cessione. Il credito può essere ceduto a titolo gratuito per spirito di liberalità, e allora l'atto di cessione è una donazione, a cui si applicano sia le norme sulla cessione dei crediti sia le norme sulla donazione. Può essere ceduto per un prezzo in denaro, e allora si tratta di una vendita; oppure in cambio di una cosa, e allora abbiamo una permuta. Può essere attribuito da un socio al patrimonio della società, e allora è un conferimento (51.3). Può essere ceduto allo scopo di comporre una lite, e allora dà luogo a una transazione (41.4). Può essere dato in pagamento di un debito, se il creditore lo accetta (A ha un credito verso B e un debito verso X: per pagare quest’ultimo gli cede il credito che ha verso B): si realizza allora una dazione in pagamento (23.7), che estingue il debito di A verso X solo nel momento in cui X riscuote da B il credito cedutogli (art. 1198). <br> Se ne ricava che la cessione del credito non è, in generale, un tipo di atto, ma è un <i>possibile elemento di tanti diversi tipi di atti</i>. Esiste peraltro un atto tipico, il cui contenuto caratteristico ed essenziale è rappresentato proprio dalla cessione di crediti: il contratto di <i>factoring</i>. Il trasferimento di crediti è poi la sostanza di un altro tipo di operazione finanziaria: la c.d. <i>cartolarizzazione</i>. <br> La disciplina della cessione del credito comprende regole che riguardano i rapporti fra cessionario e debitore ceduto, e regole che riguardano i rapporti fra cedente e cessionario.</p>

<h2>I rapporti fra cessionario e debitore ceduto</h2>

<p>La cessione si realizza anche <i>senza il consenso del debitore ceduto</i> (art. 1260, c. 1): perché essa produca i suoi effetti, è <i>sufficiente l’accordo fra cedente e cessionario</i>. Questa regola ha una ragione (24.1), e tuttavia pone un problema. Se il debitore ceduto, a cui nessuno chiede il consenso per la cessione, non sa nulla di questa, neppure sa di dover pagare a un creditore diverso. Può dunque accadere che paghi al creditore originario (cedente) e che questi, scorrettamente, si appropri della prestazione che spetterebbe adesso al cessionario. Nascerebbe allora un dilemma: se questo pagamento «sbagliato» libera il debitore, ci rimette il cessionario che non può più chiedergli la prestazione; se non lo libera, ci rimette il debitore costretto a pagare una seconda volta. <br> Per evitare questo inconveniente, occorre un meccanismo che, senza possibilità di equivoci, metta il debitore a conoscenza della cessione: questo meccanismo è l’<b>accettazione</b> della cessione da parte del debitore, oppure la <b>notificazione</b> della cessione al debitore stesso. Solo dopo che la cessione è stata da lui accettata o a lui notificata, essa «<i>ha effetto nei confronti del debitore ceduto</i>» (art. 1264, c. 1); a questo punto, egli è ufficialmente informato di avere un nuovo e diverso creditore (il cessionario) e se nonostante questo paga al cedente, non è liberato: il cessionario può pretendere da lui un secondo pagamento. Se invece paga al cedente in mancanza di accettazione o notificazione, come regola egli è liberato, tranne che in un caso: il caso di sua <b>mala fede</b>; se il cessionario prova che egli <i>era comunque a conoscenza dell'avvenuta cessione</i>, il debitore non è liberato (art. 1264, c. 2). <br> La notificazione o l’accettazione della cessione servono anche per risolvere il <i>conflitto fra diversi cessionari dello stesso credito</i>: se un creditore cede il suo credito prima a X e poi, disonestamente, anche a Y, non è detto che prevalga automaticamente X, per il fatto di avere acquistato in data anteriore; prevale invece, fra le due cessioni, quella che è stata notificata prima al, o accettata prima dal, debitore ceduto (art. 1265). È chiara la <i>funzione pubblicitaria</i> (9.4) di questo meccanismo.<br> Con la cessione cambia la persona del creditore, ma <i>il credito rimane qual era</i>, e si trasferisce al cessionario con tutte le sue qualità precedenti: conseguenza del fatto che il cessionario acquista il credito a titolo derivativo (8.2). Passano perciò al cessionario gli elementi di forza del credito: in particolare
rimangono ferme, anche a favore del cessionario, tutte le <b>garanzie</b> che assistevano il credito (fideiussioni, ipoteche, ecc.). Ma passano anche gli elementi di debolezza: infatti rimangono vive le <b>eccezioni</b> che il debitore poteva opporre al cedente per sottrarsi al pagamento, e che adesso può ugualmente opporre al cessionario: ad es., il debitore può rifiutarsi di pagare, eccependo che il contratto fra lui e il cedente, da cui nacque il credito, è invalido; oppure che il suo debito si è estinto per compensazione con un controdebito che il cedente aveva verso di lui.</p>

<h2>I rapporti fra cedente e cessionario: cessione pro soluto e pro solvendo</h2>

<p>Nei rapporti fra cedente e cessionario, il problema essenziale è vedere cosa accade, se il cessionario non ottiene il pagamento dal debitore. Le conseguenze sono diverse, a seconda che la cessione sia pro soluto o pro solvendo:</p>

<ul>
	<li><p>con la cessione <b>pro soluto</b>, la regola è <i>che il cedente è tenuto a garantire semplicemente l'esistenza del credito</i> al tempo in cui la cessione fu fatta; se poi
il debitore risulta insolvente, e non paga il cessionario, questi si tiene il danno perché il cedente non ne risponde nei suoi confronti (art. 1266, c. 1). Se la cessione è a titolo gratuito, la garanzia dovuta dal cedente è ancora più attenuata (art. 1266, c. 2). Lo schema della cessione pro soluto è quello che si applica normalmente: regola i rapporti fra cedente e cessionario, tutte le volte che questi non hanno previsto diversamente;</p></li>

	<li><p>ma le parti possono, appunto, formulare una previsione diversa, e regolare i loro rapporti secondo lo schema della cessione <b>pro solvendo</b>, che è più sicuro e vantaggioso per il cessionario. Infatti in questo caso il <i>cedente garantisce</i> la <i>solvenza del debitore</i>, che è il presupposto essenziale per l’effettivo pagamento del credito: se il debitore risulta insolvente (cioè privo dei mezzi per pagare), il <i>cessionario può rivolgersi contro il cedente</i> e ottenere da lui il pagamento (nei limiti di quanto il cedente ha incassato come corrispettivo della cessione), oltre agli interessi, alle spese e ai danni (art. 1267, c. 1). Però la garanzia viene meno, se la mancata realizzazione del credito dipende da colpa del cessionario, che sia stato negligente nell’agire contro il debitore ceduto (art. 1267, c. 2).</p></li>
</ul>

<section aria-label="End">
<a href="estinzione_altre_cause.html">«La remissione</a>
<a href="index.html">Index</a>
<a href="delegazione_debito.html">La delegazione di debito: rapporto di provvista e rapporto di valuta»</a>
</section>

</article>

</body>
</html>