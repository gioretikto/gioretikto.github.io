<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Adempimento e incapacità di agire">
	<title>Adempimento e incapacità di agire</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Adempimento e incapacità di agire</h1>

<p>L’<i>autore dell'adempimento</i> è colui che fa la prestazione: normalmente il debitore. Un primo problema è: come trattare l'adempimento fatto da un <b>debitore incapace di agire</b>? Risposta: l'<i>adempimento è regolare ed efficace</i>; il debitore non può chiedere la restituzione di quanto ha pagato (<a href="cc.html#1191">art. 1191 c.c.</a>). La ragione è che l'adempimento <i>non è un atto di autonomia</i>, ma è un comportamento obbligato (tanto che il suo risultato si può realizzare anche contro la volontà del debitore, con l’esecuzione forzata): e allora qui non è importante che il soggetto abbia quella capacità di valutare il senso e le conseguenze delle proprie azioni, che invece occorre quando il soggetto fa una libera scelta. Una controprova: l'adempimento dell’obbligazione naturale fatto da un incapace apre la possibilità di ripetere la prestazione eseguita (22.7), perché quell’adempimento non è un atto legalmente dovuto bensì una scelta spontanea del soggetto.<br> Il problema dell’incapacità può porsi anche riguardo al <i>destinatario dell'adempimento</i> (cioè il soggetto che riceve la prestazione, di norma il creditore): come trattare l'adempimento fatto a un <b>creditore incapace di agire</b>? Come regola, è un adempimento inefficace, che non libera il debitore. Infatti la ricezione dell'adempimento è un atto di autonomia perché implica valutazioni e decisioni del soggetto (ad es., sull’esattezza della prestazione ricevuta, e sul contenuto che conseguentemente deve darsi alla quietanza); e soprattutto perché un creditore incapace correrebbe <i>il rischio di fare cattivo uso della prestazione ricevuta</i>, o <i>addirittura di disperderla</i>. Per tutelare il creditore, la legge parte perciò dal presupposto che «il pagamento fatto al creditore incapace non libera il debitore»; questi può liberarsi solo se «prova che ciò che fu pagato è stato rivolto a vantaggio dell’incapace» (art. 1190). In concreto, il debitore deve provare che la prestazione ricevuta dal creditore incapace è rimasta integra fino alla presa di controllo del rappresentante (nel caso di incapacità legale) o fino al recupero della capacità di intendere e di volere (nel caso di incapacità naturale). Se non ci riesce, deve pagare una seconda volta.</p>

<section aria-label="End">
<a href="adempimento.html">«L’adempimento</a>
<a href="index.html">Index</a>
<a href="adempimento_del_terzo.html">Adempimento del terzo»</a>
</section>

</article>

</body>
</html>