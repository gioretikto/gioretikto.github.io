<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="L'illecito aquiliano e la respnsabilità extracontrattuale">
	<title>L'illecito aquiliano e la respnsabilità extracontrattuale</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>L'illecito aquiliano e la respnsabilità extracontrattuale</h1>

<p><i>Qualunque fatto doloso o colposo che cagiona ad altri un danno ingiusto, obbliga colui che lo ha commesso a risarcire il danno</i> (<a href="cc.html#2043">art. 2043 c.c.</a>).<br> Nel nostro ordinamento il sistema della <b>responsabilità civile extracontrattuale</b>, detta anche <b>aquiliana</b> (dalla <i>lex Aquilia</i> del diritto romano), si basa dunque sul <b>principio di atipicità</b>. I fatti che possono ledere l’altrui sfera giuridica sono potenzialmente illimitati ma devono consistere in un comportamento umano o comunque essere riconducibili ad un <i>comportamento umano</i>, che può essere <i>commissivo od omissivo</i>, a seconda che l’autore dell’evento lesivo tenga una condotta attiva ovvero ometta di porre in essere quanto è richiesto da una norma di legge.

<p><b>N.B.</b> L'espressione civile è spesso usata come sinonimo di responsabilità extracontrattuale, in contrapposizione alla responsabilità contrattuale. Più precisamente la responsabilità civile si riferisce a comportamenti illeciti che violano le norme del codice civile, includendo sia quella contrattuale che extracontrattuale.</p>

<p>La funzione di questa forma di responsabilità è essenzialmente risarcitoria: mediante l'obbligo di risarcimento si sanziona la violazione del fondamentale principio di convivenza racchiuso nel brocardo latino <i><b>neminem laedere</b></i> (Gazzoni), principio in base al quale tutti sono tenuti al dovere di non ledere l’altrui sfera giuridica. <br> Il carattere atipico dell'illecito comporta che spetta al giudice stabilire, caso per caso, se sia ravvisabile o meno la violazione del principio innanzi enunciato. L'indagine giudiziale dovrà procedere su due piani paralleli: il soggetto che lamenta la lesione dovrà fornire, sul piano oggettivo, la duplice prova del fatto che ha cagionato il danno e dell'entità della lesione subìta, nonché quella del nesso causale tra i due eventi; sul piano soggettivo, dovrà dimostrare che l’autore del fatto ha agito con <i>dolo</i> o <i>colpa</i>.</p>

<p>La differenza rispetto all’<b>illecito contrattuale</b> è che lì la <b>responsabilità del debitore è presunta</b>, sicché spetta al debitore l'<a href="onere_prova.html">onere della prova</a> che l'inadempimento è dipeso da un fatto a lui non imputabile sotto il profilo soggettivo. Nell’illecito extracontrattuale invece è onere di chi lamenta la lesione fornire la prova dell'<a href="dolo_colpa.html">elemento psicologico</a>: se il danneggiato non riesce a provare in giudizio la colpevolezza dell'autore del fatto lesivo, non vi può essere responsabilità, né alcun risarcimento. <br> Il <b>danno ingiusto</b> è quello che si concreta nella lesione di un interesse protetto dall'ordinamento giuridico. Tradizionalmente la tutela risarcitoria era riservata ai diritti assoluti e, in particolare, ai diritti della personalità (es. diritto al nome, all’onore, all’integrità fisica ecc.) nonché ai diritti reali. L'elaborazione giurisprudenziale ha notevolmente ampliato la sfera degli interessi tutelabili, giungendo a riconoscere la risarcibilità del diritto di credito, se cagionata da terzi che con il proprio comportamento abbiano reso impossibile l'adempimento (v. più avanti), nonché dei danni correlati all'emanazione di provvedimenti della pubblica autorità lesivi di situazioni di interesse legittimo, per lungo tempo rigidamente escluse dall’alveo delle situazioni soggettive protette dall'art. 2043 c.c. <br> Il danno risarcibile è quello <b>patrimoniale</b>, nelle due forme del <i>danno emergente</i> e del <i>lucro cessante</i>. I danni <b>non patrimoniali,</b> o <i>danni morali</i>, sono risarcibili solo nel caso in cui il fatto illecito sia previsto come reato (artt. 2059 c.c.; 185 c.p.).<br> Tra il comportamento umano (fatto) e il pregiudizio (danno) sofferto dalla vittima dell'illecito deve essere ravvisabile un legame causale: ciò si verifica ogni qualvolta, mancando il fatto, l’effetto non si sarebbe prodotto. Naturalmente non ogni effetto dannoso è causalmente riconducibile al fatto, ma soltanto quegli effetti che di tale fatto siano una conseguenza immediata e diretta, secondo un criterio di <b>causalità adeguata</b>: il quale circoscriva la responsabilità a quelle sole condotte che risultino idonee, secondo un giudizio prognostico, a determinare l’effetto sulla base dell’<i>id quod plerumque accidit</i>, espressione con cui si è soliti fare riferimento a quegli eventi che sulla base della comune esperienza sono causalmente riconducibili, con un ragionevole grado di probabilità, alla condotta dell’uomo.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="dolo_colpa.html">L'elemento psicologico»</a>
</section>

</article>

</body>
</html>
