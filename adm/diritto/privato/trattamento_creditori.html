<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La parità di trattamento dei creditori">
	<title>La parità di trattamento dei creditori</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La parità di trattamento dei creditori</h1>

<p>Finora abbiamo affrontato il problema della garanzia del credito, con riguardo al rapporto fra creditore e debitore. Ma il problema si pone anche con riguardo al rapporto fra i diversi creditori di uno stesso debitore; e, da questo punto di vista, si pone soprattutto quando il patrimonio del debitore è insufficiente per la piena soddisfazione di tutti i creditori. La questione allora è: quali debitori vanno sacrificati, e in quale misura?<br> La legge afferma il principio della parità di trattamento dei creditori o <b>principio della <i>par condictio creditorum</i></b>: questi hanno tutti «eguale diritto di essere soddisfatti sui beni del debitore» (<a href="cc.html#2741">art. 2741, c. 1</a>). Ad es. il processo di espropriazione non costituisce prerogratica esclusiva di chi lo promuove (creditore procedente), ma conferisce anche agli altri la facoltà di intervenire al fine di soddisfarsi sulla  comune garanzia (creditori intervenienti). <br> È un principio molto generale e anche un po’ astratto, perché non sempre porta al risultato per cui i tutti i creditori sono trattati nello stesso modo: anzi, questo è un risultato che si verifica molto di rado. Il significato del principio è solo questo: non esiste nessun criterio generale che permetta di stabilire una graduatoria fra i crediti, per cui alcuni devono essere soddisfatti prima, e altri dopo (e solo se resta qualche bene del debitore). Una graduatoria del genere sarebbe teoricamente possibile (ad es. stabilendo che prima vanno soddisfatti i crediti più vecchi e poi i più recenti, o viceversa; o prima i più grossi e poi i più piccoli, o viceversa): ma nel nostro sistema non esiste.<br> In base al principio di pari trattamento, se un debitore ha beni per 150.000 euro, e contemporaneamente fanno azione esecutiva contro di lui A, creditore per 200.000 euro, e B, creditore per 100.000, i due creditori verrebbero sacrificati e soddisfatti nella stessa percentuale (del 50%): A otterrebbe 100.000 euro, e B 50.000. Ma non sempre il risultato è così egualitario, perché diversi fattori possono intervenire a impedirlo, determinando nei fatti una differenza di trattamento fra i creditori:</p>

<ul>
	<li><p>il primo è la <i>possibilità che il debitore paghi spontaneamente i suoi debiti secondo l'ordine preferito</i>. S'immagini che, poco prima dell’azione esecutiva di A e B, il debitore avesse altri 500.000 euro e che li abbia usati tutti per pagare C, creditore per quella somma: il risultato è che — dei tre creditori — C resta soddisfatto per intero, A e B solo per metà (ciò è possibile perché, come sappiamo, il pagamento del debito scaduto è un atto non revocabile dagli altri creditori);</p></li>

	<li><p>‘un secondo fattore è il meccanismo dell’<b>esecuzione individuale</b>, per cui ogni creditore è libero di esercitare l’azione esecutiva da solo, indipendentemente dagli altri creditori. Si immagini che, dopo l’azione esecutiva di A e B, si faccia avanti un quarto creditore D, che deve avere 300.000 euro: costui non ottiene nulla, perché il patrimonio del debitore è oramai esaurito. Il risultato è ancora meno paritario: dei quattro creditori, uno è soddisfatto completamente, due al 50%, e uno resta completamente insoddisfatto. Un’attuazione più piena ed effettiva della parità di trattamento dei creditori (impedita dal meccanismo dell’esecuzione individuale) si avrebbe se si applicasse il diverso meccanismo dell’<b>esecuzione concorsuale</b>: in base a esso, sui beni del debitore si apre un’una procedura esecutiva a cui partecipano insieme tutti i creditori, ciascuno dei quali viene così soddisfatto nella stessa proporzione degli altri. Ma nel nostro sistema il metodo dell’esecuzione concorsuale costituisce ron la regola, bensì l'eccezione: il caso più importante è rappresentato dalla procedura di fallimento, diretta a soddisfare in modo paritario tutti i creditori di un imprenditore commerciale insolvente (61.1). Altri casi in cui per pagare i diversi creditori dello stesso debitore si usa un metodo concorsuale sono: la liquidazione delle associazioni e delle fondazioni (12.10); gli accordi per sistemare crisi da sovraindebitamento (27.19); il pagamento dei creditori del defunto, la cui eredità sia stata accettata con beneficio d'inventario (69.6);</p></li>

	<li><p>ma il fattore più importante, che può portare alla vanificazione pratica del <i>principio di pari trattamento dei creditori</i>, emerge dalla stessa norma, la quale ammette la possibilità che alcuni crediti, e non altri, siano assistiti da «<b>cause legittime di prelazione</b>» (art. 2741, c. 1).</p></li>
</ul>

<h2 id="prelazione">Le cause legittime di prelazione</h2>

<p>Il pari diritto di ciascun creditore trova un limite nell'esistenza delle <b>cause legittime di prelazione</b> (pegni, ipoteche, privilegi generali o speciali), quegli elementi, propri solo di determinati crediti, che attribuiscono ad essi il diritto di essere soddisfatti, su determinati beni del debitore, prioritariamente rispetto agli altri crediti. Il creditore prelazionario, infatti, ha il diritto di soddisfarsi, sul ricavato della procedura espropriativa, con precedenza sugli altri cd. <b>creditori chirografari</b>. </p>

<p>Le cause legittime di prelazione si configurano come <i>garanzie specifiche</i>, che il creditore può far valore presso  chiunque e quindi anche nel caso in cui la disponibilità del bene gli sia stata sottratta dal debitore o sia stata da questi trasferita a terzi. Sotto quest'aspettto si parla di <b>diritto di seguito</b> (o di <i>sequela</i>), per indicare la prerogativa che il creditore prelazionato ha di sottoporre a esecuzione forzata il bene costituito in garanzia anche se passato nella proprietà di un terzo.</p>

<p>I crediti possono perciò essere classificati in due grandi categorie, e l'appartenenza all’una o all’altra è spesso decisiva per sapere se il credito verrà concretamente soddisfatto, e in che misura:</p>

<ul>
	<li><p>i <b>crediti con prelazione</b> (o più comunemente crediti <b>privilegiati</b>) sono quelli assistiti da una causa di prelazione, il che aumenta grandemente la probabilità della loro concreta soddisfazione;</p></li>

	<li><p>i <b>crediti chirografari</b> sono quelli non assistiti da nessuna causa di prelazione: possono essere soddisfatti solo dopo l'integrale soddisfazione dei crediti con prelazione (e quindi solo se nel patrimonio del debitore sia avanzato qualcosa); per essi è molto più alto il rischio di non avere effettiva realizzazione.</p></li>
</ul>

<p>Le cause legittime di prelazione sono tre:</p>

<ul>
	<li><p>il privilegio;</p></li>
	<li><p>il pegno;</p></li>
	<li><p>l’ipoteca (art. 2741, c. 2).</p></li>
</ul>

<p>Il <a href="pegno.html">pegno</a> e l’<a href="ipoteca.html">ipoteca</a> sono diritti reali di garanzia o, come anche si dice, garanzie reali: se ne parlerà nel prossimo capitolo. Invece il <b>privilegio</b> non è (o almeno non sempre) un autonomo diritto reale che si affianca al diritto di credito per garantirlo, ma è piuttosto una <i>qualità del credito, attribuita al credito stesso dalla legge</i>.</p>

<section aria-label="End">
<a href="sequestro_conservativo.html">«Il sequestro conservativo</a>
<a href="index.html">Index</a>
<a href="privilegi.html">I privilegi»</a>
</section>

</article>

</body>
</html>