<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="I diritti reali di garanzia"/>
	<title>I diritti reali di garanzia</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<div class="content">

<h1>I diritti reali di garanzia</h1>

<p>I diritti reali di garanzia sono quei diritti in <i>re aliena</i> che attribuiscono al creditore, a fronte dell'inadempimento del debitore, la prerogativa di sottoporre a esecuzione forzata, con prelazione rispetto ad altri creditori, un bene di proprietà del debitore inadempiente o di proprietà di altro garante, costituito a garanzia dell'obbligazione inadempiuta. <br> La materia è retta dal più rigido <b>principio di tipicità</b>, per cui i diritti reali di garanzia costituiscono un <i>numerus clausus</i>, avendo la loro fonte esclusiva nella legge, con il conseguente divieto per i privati di dar vita a forme di garanzia reale non previste dal legislatore. <br> Nel nostro ordinamento giuridico, costituiscono diritti reali di garanzia il <b>pegno</b> e l'<b>ipoteca</b>. Sono oggetto di peno i beni mobili, le universalità di beni mobili e i crediti. Sono oggetto di ipoteca i beni immobili, alcuni diritti reali immobiliari e i beni mobili registrati e rendite dello Stato. <br> Come i privilegi, anche il pegno e l'ipoteca sono <b>cause legittime di prelazione</b> e, in quanto tali, attribuiscono al creditore il cd. <b>diritto di seguito</b>, ovvero il potere di esercitare la garanzia espropriando i beni su cui grava il diritto, per soddisfarsi sl relativo ricavato, indipendentemente da chi sia il soggetto proprietario dei beni gravati. <br> La differenza, rispetto ai privilegi, riposa sul fatto che questi sono stabiliti dalla legge in considerazione della causa del credito, che è privilegiato fin dal momento della sua nascita, sebbene la legge posso subordinare la costituzione a un accordo fra le parti (cd. <i>privilegio convenzionale</i>). Il pegno e l'ipoteca, invece, necessitano di un proprio atto costitutivo. Nel pegno è previsto lo spossessamento del bene pignorato, che il debitore deve consegnare al creditore garantito. Nell'ipoteca, invece, il debitore continua a possedere il bene gravato da ipoteca sino al momento dell'effettiva vendita forzata dello stesso. <br> So possono individuare, d'altra parte, alcune caratteristiche comuni al pegno e all'ipoteca. Si tratta, in primo luogo, di <b>diritti accessori</b>, per cui vengono meno se l'obbligazione garantita si estingue. Si costituiscono soltanto su beni determinati e questo <b>carattere di specialità</b> li differenzia dal privilegio, che può essere non solo speciale ma anche generale. Si estendono all'intero bene gravato e sulle parti, per garantire l'intero credito e ogni parte di esso (cd. <b>indivisibilità</b>). I diritti reali di garanzia attribuiscono al creditore il diritto alla vendita forzata del bene, ma pure sempre attraverso il «filtro» dell'intervento giudiziale: il diritto che il creditore ha di fare espropriare i beni del debitore, per conseguire quanto è a loro dovuto, deve essere esercitato secondo le regole stabilite dal codice di procedura civile. L'<a href="codice_civile.html#2744">art. 2744 c.c.</a>, perciò, sancisce la nullità del cd. <b>patto commissorio</b>, con il quale le parti convengono, in caso di inadempimento di un debito garantito, l'automatico trasferimento in favore del creditore della proprietà del bene ipotecato o dato in pegno. <br> La ratio del divieto è prevalentemente ricondotta all'esigenza di tutelare la posizione del debitore da accordi capestro, nonché alla necessità di rispettare la <i>par condicio creditorum</i>, ma rileva anche il principio costituzionale di solidarietà e lo sfavore legislativo verso forme convenzionali di soddisfacimento del credito non compatibili con l'ordine pubblico economico. La giurisprudenza interpreta in maniera estensiva l'art. 2744 c.c., estendendo il divieto a ogni ipotesi in cui le parti abbiano stretto un patto che, in concreto, realizzi il risultato vietato dalla norma.  </p>

<p>È invece lecito il cd. <b>patto marciano</b>, con cui − come nel patto commissorio − il creditore e il debitore convengono che il creditore, qualora il debitore diventi inadempiente, acquisti la proprietà della cosa ricevuta in pegno o ipoteca, ma con l'obbligo per il creditore − e qui la differenza col patto commissorio − di versare al debitore l'eventuale differenza fra il valore del bene offerto in garanzia e il valore del debito, mentre nel patto commissorio il creditore diventa proprietario del bene arricchendosi indebitamente qualora il valore economico del bene sia superiore a quello del credito.</p>

<section aria-label="End">
<a href="privilegi.html">&#171;I privilegi</a>
<a href="index.html">Index</a>
<a href="pegno.html">Pegno&#187;</a>
</section>

</div>

</body>
</html>
