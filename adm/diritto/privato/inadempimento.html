<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Inadempimento delle obbligazioni e mora del debitore"/>
	<title>Inadempimento delle obbligazioni e mora del debitore</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Inadempimento delle obbligazioni e mora del debitore</h1>

<h2>L’inadempimento</h2>

<p>Si ha inadempimento dell’obbligazione quando <i>il debitore non esegue esattamente e tempestivamente la prestazione dovuta</i>. L’inadempimento può assumere forme diverse, più o meno gravi. Schematicamente, può presentarsi come:</p>

<ul>
	<li><p><b>inadempimento radicale e definitivo</b>, quando <i>il debitore non esegue per nulla la prestazione</i> (ad es.: X è obbligato, in base a un contratto di locazione,
a mettere a disposizione di Y un suo immobile a partire dal 1° ottobre successivo, ma non lo fa, né mai lo farà, perché nel frattempo ha fatto demolire l’immobile per realizzare sul terreno una lucrosa operazione edilizia);</p></li>

	<li><p><b>adempimento inesatto</b>: sul piano <i>qualitativo</i>, quando il debitore esegue sì la prestazione, ma secondo standard qualitativi inadeguati (ad es. il meccanico, obbligato a riparare un’auto, ci lavora sopra, ma per la sua incompetenza non riesce a eliminare il guasto; X, obbligato a fornire a Y 1.000 esemplari di un prodotto con particolari caratteristiche tecniche, fornisce prodotti simili ma con caratteristiche tecniche un po’diverse); oppure sul piano quantitativo, quando il debitore esegue la prestazione in misura inferiore al dovuto (ad es., X fornisce prodotti qualitativamente perfetti, ma anziché consegnare i 1.000 esemplari attesi dal creditore, ne consegna solo 975);</p></li>

	<li><p><b>ritardo nell'adempimento</b>, quando il debitore esegue la prestazione <i>oltre il termine fissato</i> per il suo adempimento (23.8): ad es., X fornisce i 1000
pezzi della giusta qualità, ma anziché consegnarli entro il 15 aprile, li consegna solo il 10 maggio.</p></li>
</ul>

<p>In ciascuno di questi casi si ha inadempimento.</p>

<h2 id="rimedi">I rimedi per l'inadempimento</h2>

<p>Quando si verifica inadempimento, il problema fondamentale consiste nel <i>tutelare il creditore insoddisfatto, compatibilmente con la giusta considerazione delle ragioni del debitore</i>.<br> Lo spirito degli ordinamenti moderni è, al riguardo, molto diverso da quello dei <i>sistemi giuridici del passato</i>, talvolta animati da autentica ferocia verso il debitore inadempiente. Nel diritto romano, la persona stessa del debitore era data alla mercé del creditore insoddisfatto; e ancora nell’ottocento si finiva in carcere «per debiti». Il fatto è che, in quei contesti, la materia veniva caricata di una fortissima <i>pregiudiziale etica</i>: non pagare i debiti era considerato soprattutto riprovevole dal punto di vista morale. Oggi questa dimensione etica è molto affievolita: l'atteggiamento del diritto è, più semplicemente, cercare di sistemare gli interessi in gioco secondo criteri di equilibrio, razionalità ed efficienza.<br> La tutela del creditore può realizzarsi in modi diversi, a cui corrispondono le varie possibili conseguenze giuridiche dell’inadempimento: in concreto, i vari possibili rimedi offerti al creditore contro il debitore inadempiente, ciascuno dei quali scatta solo in presenza dei presupposti specificamente previsti per quel determinato rimedio. In sintesi:</p>

<ul>
	<li><p>un primo rimedio è dato in relazione a quella particolare forma di inadempimento che è il <i>ritardo</i>: è la <a href="mora_debitore.html">mora del debitore</a>;</p></li>
	<li><p>un secondo rimedio, che vale per il ritardo come per qualsiasi altra forma di inadempimento, è il <b>risarcimento del danno</b>, che il creditore risente a causa dell’inadempimento: il debitore inadempiente, che sia riconosciuto resporsabile dell’inadempimento, è tenuto a risarcire il danno in favore del creditore. Questo fondamentale rimedio — il più importante fra quelli dati contro l’inadempimento - sarà illustrato nel prossimo capitolo;</p></li>
	<li><p>altri rimedi contro l'inadempimento scattano in una situazione particolare (ma molto importante e diffusa): quando l’obbligazione inadempiuta nasce da un contratto e perciò s/ inserisce in un rapporto contrattuale, dove si intreccia con una contro-obbligazione, per cui il creditore (ad es., il cliente che ha diritto di ricevere la merce dal fornitore) figura a sua volta come debitore (essendo obbligato a pagarne il prezzo al fornitore). I principali rimedi per l’<b>inadempimento contrattuale</b> sono due:</p>

<ul>
	<li><p>prima di tutto l'<b>eccezione d’inadempimento</b>, in base a cui la vittima dell’inadempimento può <i>rifiutarsi di eseguire la controprestazione</i> che deve a controparte, giustificando il rifiuto con l’inadempimento di quest’ultima (art. 1460): se il fornitore non consegna la merce, il cliente è autorizzato a non pagare il prezzo, e viceversa (37.2);</p></li>
	<li><p>poi un rimedio ancora più radicale, che le consente di <i>liberarsi del tutto delle proprie obbligazioni</i> nei confronti della controparte inadempiente (e non semplicemente di sospenderle, come con l’eccezione di inadempimento): la <b>risoluzione del contratto</b>, che ha l’effetto di cancellare le obbligazioni e gli altri effetti nati dal contratto stesso, come si vedrà meglio più avanti (37.3).</p></li>
</ul>

<p>Quando sussistono tutti i presupposti di ciascun rimedio, <i>i diversi rimedi possono cumularsi fra loro</i>. Ad es., il cliente a cui il fornitore non consegni la merce nel termine stabilito può sospendere il pagamento del prezzo (eccezione di inadempimento); quindi può metterlo in mora, facendo scattare a proprio vantaggio le relative conseguenze (mora del debitore); persistendo l’inadempimento, può cancellare l'affare, e così liberarsi definitivamente del proprio obbligo di pagare il prezzo o, se l’ha già pagato, ottenerne la restituzione (risoluzione del contratto); e oltre a tutto questo può chiedere il risarcimento del danno che ha risentito per l'inadempimento di controparte (cioè per non avere ricevuto la merce, o averla ricevuta in ritardo). <br> Di fronte all’inadempimento dell’obbligazione, l'esigenza fondamentale è tutelare il creditore, il cui interesse è fondamento e sostanza dell’obbligazione
stessa. Ma la legge non può trascurare del tutto la posizione e gli interessi del debitore. Ecco perché i rimedi per l'inadempimento scattano, a favore del creditore, compatibilmente con la giusta considerazione delle ragioni del debitore inadempiente. Possono così darsi casi, in cui — benché ci sia inadempimento, nel senso che obiettivamente il debitore non esegue la prestazione, e il creditore non la riceve — al creditore non è consentito utilizzare questi rimedi. Un caso limite già lo conosciamo: è quello in cui la mancata esecuzione della presta-
zione dipende dal creditore stesso (<a href="mora_creditore.html">mora del creditore</a>). Altri, variamente previsti dalla legge per tenere conto della posizione e degli interessi del debitore, si vedranno nel seguito.</p>

<section aria-label="End">
<a href="accollo.html">«L'accollo</a>
<a href="index.html">Index</a>
<a href="mora_debitore.html">La mora del debitore»</a>
</section>

</article>

</body>
</html>