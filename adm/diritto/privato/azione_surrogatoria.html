<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="L’azione surrogatoria">
	<title>L’azione surrogatoria</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>L’azione surrogatoria</h1>

<p>Si immagini che il debitore trascuri di esercitare suoi diritti che, se esercitati, incrementerebbero il suo patrimonio: ad es., non provvede a esigere e riscuotere crediti che ha verso qualcuno, o a rivendicare sue cose in mano d’altri. Un tale comportamento può essere comprensibile dal suo punto di vista: egli sa che, se anche incassa quei denari o recupera quei beni, subito rischia di riperderli con l’esecuzione forzata promossa dal creditore. Ma è ovvio che un comportamento del genere potrebbe danneggiare il creditore, impedendo al patrimonio del debitore di raggiungere la consistenza necessaria per garantire efficacemente il credito. <br> In questa situazione, il creditore può tutelarsi esercitando l’azione surrogatoria, mediante la quale il creditore si sostituisce al debitore, esercitando al suo posto i diritti e le azioni che a costui spettano verso terzi e che egli trascura di esercitare (art. 2900).<br>
I <b>presupposti</b> dell’azione sono:</p>

<ul>
	<li><p>l'inerzia del debitore, che non esercita diritti o azioni che ha verso terzi;</p></li>
	<li><p>il pregiudizio che tale inerzia causa al creditore, rendendo insufficiente la garanzia patrimoniale;</p></li>
	<li><p>la natura patrimoniale dei diritti o azioni che il creditore intende esercitare in via surrogatoria: sono esclusi i diritti e le azioni di natura personale, anche se possono avere conseguenze patrimoniali vantaggiose (ad es., l’azione di disconoscimento della paternità, che farebbe cessare l'obbligo di mantenimento verso il figlio disconosciuto); e anche quelli che, pur avendo oggetto patrimoniale, presentano forti implicazioni personali (ad es., l’azione per ottenere l’aumento dell’assegno di mantenimento dovuto dal coniuge separato o divorziato).</p></li>
</ul>

<p>L'<b>effetto</b> dell’azione è <i>incrementare il patrimonio del debitore</i>, arricchendolo dei valori che formano oggetto dei diritti o azioni esercitati in via surrogatoria. Su tali valori può soddisfarsi il creditore che l’ha esercitata; ma insieme con lui <i>possono soddisfarsi anche tutti gli altri creditori</i>, che non l’hanno esercitata.</p>

<h2>L’azione revocatoria: requisiti</h2>

<p>Mentre la surrogatoria reagisce contro una condotta passiva del debitore, la revocatoria reagisce contro una sua condotta attiva: è lo strumento dato al creditore <i>per reagire contro atti del debitore che minacciano l'integrità del suo patrimonio, diminuendolo o alterandolo in modo da rendere precarie le possibilità di soddisfacimento del credito</i>.<br> I requisiti necessari perché il creditore possa esercitarla sono indicati dall’art. 2901:</p>

<ul>
	<li><p>occorre prima di tutto che il debitore abbia compiuto un <b>atto di disposizione patrimoniale</b>, cioè un qualsiasi <i>atto che incida sulla consistenza delle componenti attive del patrimonio del debitore</i>. Può essere un atto gratuito, che impoverisce seccamente il patrimonio (ad es. una donazione), ma anche un atto oreroso, come ad es. una vendita, che al posto della cosa venduta fa entrare nel patrimonio il denaro del prezzo: infatti per il creditore è più sicuro contare sulla presenza di beni «reali» anziché di denaro, che il debitore può più facilmente sottrarre all'esecuzione forzata, spendendolo o nascondendolo. Può anche essere un atto che non fa perdere al debitore la proprietà del bene: ad es. una locazione di lungo periodo (che rende il bene più difficilmente utilizzabile); e tanto più la costituzione di una garanzia reale sul bene, perché questa, attribuendo una preferenza al creditore cui è data, rischia di rendere quel bene indisponibile per tutti gli altri creditori (27.9). Invece nor è revocabile il pagamento di un debito scaduto (art. 2901, c. 3), in quanto atto dovuto (potreb-
bero invece revocarsi il pagamento anticipato, e la dazione in pagamento);</p></li>

	<li><p>in secondo luogo, occorre che l’atto porti un pregiudizio al creditore, nel senso di dirzinuire la garanzia patrimoniale al punto di rendere impossibile o difficile la soddisfazione del suo diritto. Perciò l’azione non può essere esercitata se, nonostante l’atto di disposizione, nel patrimonio del debitore rimangono ancora beni sufficienti a coprire tutte le sue obbligazioni. Se non valesse questo requisito, si finirebbe per paralizzare l’attività giuridica dei soggetti, solo perché hanno qualche debito: chi ha un patrimonio di 10 milioni di euro, e debiti per 20.000, non potrebbe vendere una sua cosa del valore di poche migliaia di euro, per paura di vedersi revocare la vendita, e questo sarebbe assurdo;</p></li>

	<li><p>occorre poi la <b>mala fede del debitore</b>: e cioè che egli fosse consapevole, compiendo l’atto, di portare pregiudizio al creditore. La revocatoria può esercitarsi anche contro un atto anteriore al sorgere del credito: in tal caso non basta questa semplice consapevolezza del debitore, ma occorre qualcosa di più grave, e cioè la dolosa preordinazione dell'atto al fine di frodare il creditore;</p></li>

	<li><p>c'è infine un ulteriore requisito, solo eventuale. L'azione revocatoria non si limita a coinvolgere creditore e debitore, ma tocca anche il terzo che, per effetto dell’atto di disposizione, ha ricevuto il bene, e che sarebbe danneggiato dagli effetti della revoca (27.6). Per tenere conto del suo interesse, la legge richiede anche la <b>mala fede del terzo</b>, e cioè la sua consapevolezza del pregiudizio che l’atto porta al creditore. Questo requisito, però, vale solo se il terzo ha acquistato a titolo oneroso; non vale se il suo acquisto è gratuito, nel qual caso l’atto può essere revocato anche se il terzo era in buona fede. Il requisito si ispira al principio di tutela dell'affidamento: e l'esigenza di tutelare l’affidamento è fortissima nel campo degli atti onerosi, cioè degli affari; molto meno forte nel campo degli atti gratuiti, estranei alla logica degli affari.</p></li>
</ul>

<section aria-label="End">
<a href="garanzia_credito.html">«La garanzia del credito</a>
<a href="index.html">Index</a>
<a href="azione_revocatoria.html">L'azione revocatoria:requisiti»</a>
</section>

</article>

</body>
</html>