<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Le diverse ipotesi di estinzione dell’obbligazione per causa diversa dal
l'adempimento"/>
	<title>Le diverse ipotesi di estinzione dell’obbligazione per causa diversa dal
l'adempimento</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Le diverse ipotesi di estinzione dell’obbligazione per causa diversa dal
l'adempimento</h1>

<p>L'obbligazione si estingue quando la prestazione sia eseguita esattamente, realizzando l’interesse del creditore. In questo senso l’adempimento va inteso come un <b>modo satisfattorio</b> dell’estinzione dell’obbligazione. Tra i modi satisfattori dell’obbligazione, secondo la dottrina tradizionale, vanno  annoverate anche la compensazione e la confusione. In tutti questi casi, si afferma, viene soddisfatto l’interesse originario o altro interesse succedaneo del creditore, attraverso una prestazione imputabile al debitore.<br>
Vi sono, poi, alcuni modi <b>non satisfattori</b> dell’estinzione dell’obbligazione (l’obbligazione si estingue senza che vi sia la soddisfazione dell’interesse del creditore né di un suo interesse succedaneo): essi sono la novazione, la remissione del debito, l'impossibilità della prestazione per causa non imputabile al debitore (su quest’ultima causa di estinzione si è già detto, in parte, <i>retro</i>). <br> Di seguito ci si occuperà dei modi satisfattori dell’estinzione dell’obbligazione e, poi, dei modi non satisfattori dell'estinzione dell’obbligazione.<br> Va detto, peraltro, che la distinzione fra modi satisfattori e modi non satisfattori dell’estinzione dell’obbligazione viene messa in discussione da una parte degli interpreti, che sottolineano come tutte le cause di estinzione dell’obbligazione attribuiscano al creditore qualche utilità o siano collegate ad un suo interesse. Si pensi, per intendersi, all’<a href="impossibilità_sopravvenuta.html">impossibilità sopravvenuta</a> della prestazione per causa non imputabile al debitore: è vero che l'obbligazione si estingue senza che il creditore abbia ricevuto
la prestazione; tuttavia, se si tratta di un contratto a prestazioni corrispettive, la parte liberata per la sopravvenuta impossibilità della prestazione dovuta non può chiedere la controprestazione e deve restituire quella che abbia già ricevuta, secondo le norme relative alla ripetizione dell’indebito (art. 1463 c.c.).</p>

<h2>La compensazione</h2>

<p>Si ha compensazione (artt. 1241-1252 cod. civ.) quando due parti sono obbligate reciprocamente in virtù di distinti rapporti obbligatori: una parte è debitrice della seconda e la seconda è debitrice della prima. <br> La compensazione estingue i reciproci debiti per le quantità corrispondenti (art.
1241 cod. civ.).</p>

<p><b>Esempio</b>. Sono creditore, nei confronti del mio debitore, di una somma pari a 1.000 euro. Il debitore, peraltro, è mio creditore per la stessa somma. I nostri rapporti obbligatori si estinguono reciprocamente per compensazione. Se invece sono creditore di 1.000 euro nei confronti del mio debitore e quest'ultimo vanta un credito nei miei confronti pari a 500 euro, in virtù della compensazione risulterà che sono creditore per una somma pari a 500 euro.</p>

<p>La compensazione può essere di tre tipi: legale, giudiziale, volontaria. <br> La <b>compensazione legale</b> opera automaticamente (al verificarsi, cioè, dei resupposti previsti dalla legge): i debiti reciproci, per l’operatività della compensazione automatica, devono essere omogenei, liquidi ed esigibili (art. 1243, 1° co., cod. civ.). <br> I debiti sono <b>omogenei</b> quando hanno per oggetto entrambi una somma di denaro o altre quantità di cose fungibili dello stesso genere; sono liquidi quando sono determinati nel loro ammontare; sono esigibili quando non sono sottoposti a termine non ancora scaduto (o a condizione sospensiva, prima del suo verificarsi). La giurisprudenza, peraltro, aggiunge un ulteriore requisito: la certezza del debito. Non vi è certezza, in particolare, quando uno dei crediti sia accertato con sentenza non ancora passata in giudicato (Cass., 5.2.1996, n. 936).<br> Sul meccanismo della compensazione legale è basato il contratto di conto corrente bancario (art. 1823 cod. civ.).<br> La <b>compensazione giudiziale</b> è attuata dal giudice quando i due debiti reciproci siano omogenei ed esigibili ma uno dei due non sia liquido (uno dei debiti, ad esempio, deriva dalla commissione di un fatto illecito e, ancora, non è liquidato): se il debito opposto in compensazione non è liquido ma è di facile e pronta liquidazione, il giudice può dichiarare la compensazione per la parte del debito che riconosce esistente, e può anche sospendere la condanna per il credito liquido fino all’accertamento del credito opposto in compensazione (art. 1243, 2° co., cod. civ.).<br> La compensazione (legale o giudiziale) estingue i due debiti dal giorno della loro coesistenza. Il giudice non può rilevarla d’ufficio (art. 1242, 1°co., cod. civ.). La prescrizione non impedisce la compensazione, se non era compiuta quando si è verificata la coesistenza dei due debiti (art. 1242, 2° co., cod. civ.).<br> La compensazione si verifica qualunque sia il titolo dell’uno o dell'altro debito, eccettuati i casi (art. 1246 cod. civ.): (1) di credito per la restituzione di cose di cui il proprietario sia stato ingiustamente spogliato; (2) di credito per la restituzione di cose depositate o date in comodato; (3) di credito dichiarato impignorabile; (4) di rinunzia alla compensazione fatta preventivamente dal debitore; (5) di divieto stabilito
dalla legge (si vedano, ad esempio, gli artt. 447, 2° co., 1272, 3° co., 2271; 2805 cod. civ.). In questi casi, dunque, la compensazione non si verifica.<br>
La compensazione, inoltre, non è ammessa tra un’obbligazione civile ed un’obbligazione naturale, posto che l’unico effetto di quest’ultima è la <i>soluti retentio</i> (art. 2034 cod. civ.).<br> Il codice, infine, prevede la <b>compensazione volontaria</b> (art. 1252 cod. civ.). Per volontà delle parti può aver luogo la compensazione anche se non ricorrono le condizioni previste per la compensazione giudiziale o legale. Le parti possono anche stabilire preventivamente le condizioni di tale compensazione.<br> Un cenno, da ultimo, va fatto alla disciplina speciale riguardante la <b>compensazione</b> dei crediti <b>nei confronti della pubblica amministrazione</b>. In virtù dell’art. 28-quinquies del d.p.r. n. 602/1973 (introdotto dal d.l. n. 35/2013), si prevede che i crediti non prescritti, certi, liquidi ed esigibili, maturati al 31 dicembre 2012 nei confronti dello Stato, degli enti pubblici nazionali, delle Regioni, degli enti locali e degli enti del Servizio sanitario nazionale per somministrazioni, forniture e appalti, possano essere compensati, su specifica richiesta del creditore, mediante compensazione (prevista dall’art. 17 d.lgs. n. 241/1997). <br> La compensazione può avvenire fra i crediti e le somme dovute, da parte del contribuente, a seguito di: accertamento con adesione (art. 8 d.lgs. n. 218/1997); adesione al processo verbale di constatazione (art. 5-55s d.lgs. n. 218/1997); adesione agli inviti dell’ufficio (art. 1, co. 1°-bzs e art. 11, co. 1°-bis d.lgs. n. 218/1997); acquiescenza (art. 15 d.lgs. 218/1997); definizione agevolata delle sanzioni (artt. 16 e 17 d.lgs. n. 472/1997); conciliazione giudiziale (art. 48 d.lgs. n. 546/1992); mediazione (art. 17-bis d.lgs. n. 546/1992).</p>

<h2>La confusione</h2>

<p>Si ha estinzione dell'obbligazione per <b>confusione</b> (artt. 1253 - 1255 c.c.) quando la qualità del creditore e debitore si riuniscono in una sola parte (art. 1253 c.c.). Non si può essere creditoe di se stessi.</p>

<p><b>Esempio</b>. Il Sig. Rossi vanta un credito nei confronti del Sig. Bianchi. Quest'ultimo muore, lasciando come erede il suo creditore. L'obbligazione si estingue per confusione.</p>

<p>Nella materia successoria, peraltro, non si verifica la confusione se l'erede accetta l'eredità con beneficio d'inventario (art. 490 c.c.). <br> I terzi che hanno prestato garanzia per il debitore sono liberati a seguito dell'estinzione per confusione (art. 1253 c.c.). Tuttavia non c'è estinzione della fideiussione per confusione, se chi ha garantito l'adempimento del debito altrui diventa , egli stesso, il soggetto passivo del debito da lui garantito: la fideiussione, in questo caso, resta in vita, purché il creditore vi abbia interesse (art. 1255 c.c.). È il caso, ad es., in cui l'obbligazione fideiussoria sia assistita da altre garanzie, come il <a href="pegno.html">pegno</a> o l'<a href="ipoteca.html">ipoteca</a> sui beni del fideiussore. <br> La confuzione non è opponibile ai terzi che abbiano acquistato diritti di usufrutto o di pegno sul credito (art. 1254 c.c.). Il creditore pignoratizio, pertanto,conserva il diritto di prelazione attribuitogli dal pegno (vedi art. 2800 c.c.); ciò anche quando il credito ricevuto in pegno si sia estinto a seguito della sucecssione ereditaria del debitore al titolare del credito.</p>


<section aria-label="End">
<a href="epoxides.html">«Epoxides</a>
<a href="index.html">Index</a>
<a href="IMU.html">L'imposta municipale propria (IMU)»</a>
</section>

</article>

</body>
</html>