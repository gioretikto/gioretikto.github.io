<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Contratti unilaterali, contratti a prestazioni corrispettive (sinallagmatici), contratti a struttura associativa">
	<title>Contratti unilaterali, contratti a prestazioni corrispettive (sinallagmatici), contratti a struttura associativa</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Contratti unilaterali, contratti a prestazioni corrispettive (sinallagmatici), contratti a struttura associativa</h1>

<p>Nei <b>contratti unilaterali</b> solo una parte esegue o si obbliga ad eseguire una prestazione nei confronti dell’altra (p. es. la donazione, dove solo il donante dà o si obbliga a dare, <a href="cc.html#769">art. 769 c.c.</a>; il deposito gratuito, dove solo il depositario si obbliga a custodire e restituire la cosa, <a href="cc.html#1766">art. 1766 c.c.</a>; la promessa unilaterale di vendita, con la quale una persona si impegna a vendere un bene a un’altra persona, se questa entro un certo termine chiederà di acquistarlo: il promittente è obbligato a vendere, mentre l’altra parte non è obbligata ad acquistare). <br> Il concetto di contratto unilaterale non va confuso con quello di <a href="negozio.html">negozio giuridico unilaterale</a>: nel primo l’unilateralità attiene agli effetti, nel secondo essa attiene alle dichiarazioni di volontà che costituiscono il negozio stesso (il contratto unilaterale è un negozio giuridico bilaterale). <br> Nei <b>contratti a prestazioni corrispettive (sinallagmatici)</b> la prestazione di una parte è corrispettiva di quella della controparte: si pensi alla compravendita, alla permuta, alla locazione, al deposito remunerato, e così via.<br> Il rapporto fra le prestazioni corrispettive si chiama <i>sinallagma</i>. Il concetto di contratto a prestazioni corrispettive non va confuso con quello di contratto a titolo oneroso. È vero che ogni contratto sinallagmatico è a titolo oneroso; ma non è vero il reciproco, poiché sono a titolo oneroso anche i contratti associativi, la cui struttura — come vedremo fra un momento — è diversa da quella dei contratti a prestazioni corrispettive. <br>Il rapporto sinallagmatico fra le prestazioni corrispettive si manifesta sia alla conclusione del contratto (<i>sinallagma genetico</i>), sia nella sua esecuzione (<i>sinallagma funzionale</i>).  <br> Al momento della conclusione del contratto, l’illiceità o l’oggettiva impossibilità di una prestazione rende nulla anche la promessa o l’attribuzione corrispettiva. <br> Successivamente il sinallagma si manifesta nei rimedi concessi a ciascuna parte contro l’inadempimento (colpevole o no) dell’altra parte:</p>

<ul>
	<li><p>Ciascuno dei contraenti può opporre all’altro l'<i>eccezione di inadempimento</i>: può rifiutarsi, cioè, di adempiere la sua obbligazione, se l’altro non adempie contemporaneamente la propria, salvo che termini diversi per l'adempimento siano stati stabiliti dalle parti o risultino dalla natura del contratto (art. 1460 comma 1 cod. civ.). Questa eccezione non può però opporsi quando sia contraria a buona fede: in particolare quando l'inadempimento della controparte sia di scarsa importanza.</p></li>

	<li><p>Anche quando siano fissati termini diversi per l'adempimento, il contraente che deve adempiere per primo può esigere immediatamente la controprestazione, se si verificano determinati fatti, previsti dalla legge, tali da far temere che questa non sarà eseguita (<i>decadenza dal beneficio del termine</i>: art. 1186 c.c.); e se la controparte non adempie, le potrà opporre l’eccezione di inadempimento.</p></li>

	<li><p>Se una parte non adempie, la controparte, qualora non preferisca agire per ottenere l’adempimento, può chiedere la risoluzione del contratto (risoluzione per inadempimento: art. 1453 ss. cod. civ.).</p></li>

	<li><p>Se una parte è liberata per la sopravvenuta impossibilità della prestazione, anche l’altra parte è liberata dall’obbligo di eseguire la controprestazione, e ha diritto di farsi restituire quel che abbia già eseguito (risoluzione per <i>impossibilità sopravvenuta</i>: art. 1463 ss. cod. civ.).</p></li> 
</ul>

<p class="small">Vi sono contratti nei quali ciascuna parte può pretendere una prestazione dall’altra, senza però che le prestazioni reciproche siano l’una il corrispettivo dell’altra (<b>contratti bilaterali imperfetti</b>). Sono contratti essenzialmente unilaterali in cui, per fatti sopravvenuti ed eventuali, siano sorti obblighi a carico della parte che inizialmente non ne aveva assunti. Nel deposito gratuito, per esempio, se il depositario affronta delle spese per conservare la cosa, il depositante è obbligato a rimborsarle (art. 1781 cod. civ.). Non vi è rapporto di corrispettività fra questo pagamento e la prestazione della custodia. Tuttavia il depositario ha il diritto di ritenzione della cosa, finché il depositante non lo abbia rimborsato (artt. 2756 e 2761 c.c.).</p>

<p id="associativa">Nei <b>contratti a struttura associativa</b>, infine, più persone conferiscono beni o servizi per uno scopo comune. Si distinguono nettamente dai contratti di scambio: ciascun contraente si ripromette un  vantaggio, ma questo non consiste in una controprestazione dovutagli da un altro contraente, bensì nella partecipazione ad un’utilità o profitto comune. Le regole tecniche connesse con il concetto di sinallagma non sono applicabili né al rapporto fra il conferimento del singolo e il profitto sperato, né ai rapporti fra i conferimenti dei diversi partecipanti. Il rimedio concesso al singolo nel caso di irregolare svolgimento del rapporto sociale consiste nel <i>recesso</i> per giusta caus.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
