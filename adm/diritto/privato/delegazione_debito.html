<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La delegazione di debito: rapporto di provvista e rapporto di valuta"/>
	<title>La delegazione di debito: rapporto di provvista e rapporto di valuta</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La delegazione di debito: rapporto di provvista e rapporto di valuta</h1>

<p>La delegazione di debito è il primo dei tre meccanismi che realizzano la successione nel debito, introducendo nel rapporto obbligatorio un nuovo debitore: gli altri due sono l’espromissione e l’accollo. <br> La delegazione di debito coinvolge tre soggetti — il debitore A, il creditore Be un terzo X-, e si realizza con la combinazione di diversi atti. Essenzialmente:</p>

<ul>
	<li><p>l’atto con cui <i>il debitore A</i> (<b>delegante</b>) <i>chiede al terzo X</i> (<b>delegato</b>) <i>di assumere su di sé il debito che A ha verso il creditore B</i> (<b>delegatario</b>);</p></li>
	<li><p>l’atto con cui: <i>il terzo delegato, accogliendo la richiesta del delegante, si obbliga verso il delegatario</i> (prima di questo atto, il delegante può revocare la delegazione: art. 1270, c. 1).</p></li>
</ul>

<p>A questo punto, può accadere che B rifiuti l’obbligazione di X: e allora non succede niente. Se invece l'accetta (o se anche, semplicemente, non la rifiuta), il terzo X risulta obbligato verso B per la stessa originaria obbligazione fra A e B: a questo punto X cessa di essere terzo, visto che è diventato parte debitrice di un rapporto in cui B è la parte creditrice. Ci si può domandare perché mai il terzo X dovrebbe assumere su di sé l’obbligazione di un altro (A). La ragione, normalmente, è che fra X e A preesiste un rapporto, per il quale X risulta debitore di A. E infatti la delegazione si fonda su due distinti rapporti:</p>

<ul>
	<li><p>un <b>rapporto di valuta</b>, consistente in un <i>debito del delegante verso il delegatario</i> (ad es., A deve 20.000 euro a B, a titolo di restituzione di un prestito);</p></li>

	<li><p>un <b>rapporto di provvista</b>, consistente in un <i>credito del delegante verso il delegato</i> (ad es., A deve ricevere 20.000 euro da X, come prezzo di merce acquistata).</p></li>
</ul>

<p>Il senso e l’utilità della delegazione a questo punto sono chiari: essa realizza una <i>semplificazione dei rapporti</i>. Il suo effetto è creare l'obbligazione del delegato verso il delegatario: e grazie a questa risultano superflue sia l’obbligazione del delegante verso il delegatario (rapporto di valuta), sia quella del delegato verso il delegante (rapporto di provvista); lo stesso risultato economico, anziché con due obbligazioni (fra A e B, e fra A e X), si ottiene con una sola obbligazione (fra B e X).</p>

<h2>Segue: delegazione titolata e pura; cumulativa e liberatoria</h2>

<p>La delegazione di debito può assumere configurazioni diverse.<br> Una prima differenza dipende da come giocano i rapporti di provvista e di valuta, appena richiamati. È chiaro che se tali rapporti non esistessero, l’obbligazione del delegato verso il delegatario, prodotta dalla delegazione, sarebbe ingiustificata. La mancanza o il difetto di tali rapporti hanno perciò delle conseguenze giuridiche sulla delegazione. Tali conseguenze sono diverse, a seconda che la delegazione sia titolata, o invece pura:</p>

<ul>
	<li><p>si ha delegazione <b>titolata</b> quando il delegato, nell’assumere l’obbligazione verso il delegatario, <i>fa riferimento ai sottostanti rapporti di provvista e di valuta</i>. In questo modo egli esplicita il fondamento dell’operazione: e cioè chiarisce che si impegna a pagare 20.000 euro al delegatario per la ragione che egli deve 20.000 euro al delegante (a titolo di pagamento della merce acquistata), il quale a sua volta deve 20.000 euro al delegatario (a titolo di restituzione del prestito ricevuto). Si chiama anche causale, perché indica la causa, cioè la ragione giustificativa che dà fondamento e senso all'operazione (31.7). Quando la delegazione è titolata, se uno dei rapporti base risulta poi mancante o difettoso (ad es.: il prestito fra delegante e delegatario era già stato rimborsato; oppure la vendita fra delegante e delegato non è valida), i delegato può opporre al delegatario la relativa eccezione, e rifiutare di adempiere l'obbligazione assunta verso di lui con la delegazione (art. 1271, c. 3);</p></li>

	<li><p>si ha invece delegazione <b>pura</b> (o <b>astratta</b>) quando l'<i>assunzione del debito da parte del delegato verso il delegatario non menziona né il rapporto di provvista né il rapporto di valuta</i> («astrae», come si usa dire, da tali rapporti. In tal caso, i rapporti base non incidono sull’obbligazione assunta: <i>il delegato non può eccepire il difetto di uno dei due rapporti, e così rifiutarsi di pagare il delegatario</i> (art. 1271, c. 3). Questa regola sulla delegazione pura non si applica, però, nel caso limite di <b>nullità della doppia causa</b>, e cioè quando difettano sia il rapporto di valuta sia il rapporto di provvista: in questo caso il delegato può eccepire il doppio difetto, e rifiutare il pagamento. La ragione di questa disciplina è chiara: se è difettoso solo un rapporto (ad es. quello di provvista, cioè la vendita da A a X), la delegazione — cioè l'obbligazione assunta da X verso B — conserva utilità, perché almeno attua il rapporto di valuta, che è valido (B ha pur sempre diritto alla restituzione della somma prestata ad A). Ma se sono difettosi entrambi, l'obbligazione di X verso B sarebbe totalmente ingiustificata, e la delegazione non avrebbe alcun senso (art. 1271, c. 2).</p></li>
</ul>

<p>Una seconda distinzione riguarda gli <i>effetti della delegazione</i>, con riferimento alla <i>posizione del debitore originario</i> (delegante). La delegazione assegna al creditore (delegatario) un nuovo debitore (delegato); ma che ne è del delegante (debitore originario)? La risposta varia, a seconda che la delegazione sia cumulativa oppure liberatoria:</p>

<ul>
	<li><p>con la delegazione <b>cumulativa</b>, <i>il delegante resta obbligato</i> verso il delegatario; il delegato si aggiunge, come nuovo debitore, al debitore originario. Però, contrariamente alla regola della solidarietà, i due debitori non sono obbligati sullo stesso piano: <i>il delegante ha il beneficio di escussione</i>, per cui il creditore deve chiedere l'adempimento prima al delegato, e solo se non riceve soddisfazione da questo può rivolgersi contro il delegante (art. 1268, c. 2). La delegazione è, come regola, cumulativa: ha questa natura tutte le volte che il delegatario si limita ad accettare l'obbligazione del delegato;</p></li>

	<li><p>la delegazione ha natura di delegazione <b>liberatoria</b> solo se interviene un’<i>espressa dichiarazione del delegatario, diretta a liberare il delegante</i>: solo in
tal caso il debitore originario esce di scena, e unico obbligato resta il delegato, che subentra in modo esclusivo al delegante; solo in tal caso si ha <i>novazione soggettiva</i> (art. 1268, c. 1).</p></li>
</ul>

<h2 id="pag">La delegazione di pagamento</h2>

<p>Si è parlato fin qui della delegazione di debito, il cui effetto è far nascere l'obbligazione del delegato verso il delegatario. Cosa diversa è la delegazione di pagamento, in cui <i>il delegato, su invito del delegante, fa direttamente un pagamento al delegatario</i> (art. 1269). <br> Con la delegazione di debito, il delegato diventa debitore del delegatario;
quando lo paga, il suo è adempimento del debitore, non di un terzo. Invece, con la delegazione di pagamento il delegato non diventa debitore del delegatario: il suo è perciò adempimento del terzo (23.3). Anche la delegazione di pagamento punta alla semplificazione dei rapporti. Questa però non avviene tramite una nuova obbligazione del delegato: unico obbligato continua a essere il delegante, che semplicemente <i>si serve del delegato come mezzo per adempiere</i> il proprio debito verso il delegatario.<br> Un esempio di delegazione di pagamento è costituito dell’assegno bancario: che è l’ordine, rivolto dal debitore (delegante) alla propria banca (delegata) di fare un pagamento al creditore (delegatario). Altri esempi: il bonifico bancario; il pagamento sistematico delle utenze (gas, acqua, energia elettrica, telefono, ecc.) per mezzo della banca. Anche la delegazione di pagamento si giustifica per l’esistenza di un <i>rapporto di provvista</i> e di un <i>rapporto di valuta</i>. Nel caso dell’assegno, il rapporto di valuta è il debito che il debitore paga con l’assegno, e il rapporto di provvista è quello fra il debitore e la banca presso cui egli ha il suo conto, e che è impegnata a onorare i suoi assegni (48.15).</p>

<section aria-label="End">
<a href="cessione_credito.html">«La cessione del credito</a>
<a href="index.html">Index</a>
<a href="espromissione.html">L'espromissione»</a>
</section>

</article>

</body>
</html>