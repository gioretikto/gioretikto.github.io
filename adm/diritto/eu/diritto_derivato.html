<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Il Diritto Derivato">
	<title>Il Diritto Derivato</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Il Diritto Derivato − Atti giuridici dell'Unione</h1>

<p>Preliminarmente occorre precisare che per <b>diritto derivato</b> s'intende l'insieme di <b>norme giuridiche</b> emanate dagli organi comunitari per la realizzazione degli obiettivi definiti dai Trattati. La base giuridica del diritto derivato risiede all'art. 288 TFUE, a norma del quale:</p>

<blockquote>«per esercitare le competenze dell'Unione, le istituzioni adottano regolamenti, direttive, decisioni, raccomandazioni e pareri».</blockquote>

<p>Orbene, gli atti giuridici dell’Unione sono espressamente disciplinati dagli artt. 288 e 289 del TFUE, ove si distingue tra </p>

<ul>
	<li><p><b>atti legislativi</b>, vale a dire adottati mediante una procedura legislativa (art. 289 par. 3 del TFUE); La <b>procedura legislativa</b> può essere <b>ordinaria</b> o <b>speciale</b>. La procedura legislativa ordinaria consiste nell'adozione congiunta di un regolamento, di una direttiva o di una decisione da parte del Parlamento europeo e del Consiglio su proposta della Commissione. Mentre, nei casi specifici previsti dai trattati, l'adozione di un regolamento, di una direttiva o di una decisione da parte del<b> Parlamento europeo con la partecipazione del Consiglio </b>o <b>da parte di quest'ultimo con la partecipazione del Parlamento</b> costituisce una procedura legislativa speciale. Argomentando a contrario si può affermare che gli atti non legislativi sono atti la cui adozione non si regge su procedure legislative. Tra questi abbiamo:</p>

	<ul>
		<li><p>I <a href="regolamenti.html">regolamenti</a> hanno una portata generale, sono obbligatori in tutti i loro elementi e sono direttamente applicabili in ciascuno degli Stati membri;</p></li>

		<li><p>Le <a href="direttive.html">direttive</a> sono indirizzate solo agli Stati membri e non sono obbligatorie in tutti i loro elementi in quanto vincolano lo Stato membro cui sono rivolte soltanto per quanto
	riguarda il risultato da raggiungere, fatta salva la competenza degli organi nazionali in merito alla forma e ai mezzi attraverso cui raggiungere tali risultati.</p></li>

		<li><p>Le decisioni sono obbligatorie in tutti i loro elementi. Se designano i destinatari sono obbligatorie soltanto nei confronti di questi.</p></li>

		<li><p>Le raccomandazioni e i pareri, sono due tipi di atti non vincolanti. In particolare, le raccomandazioni hanno lo scopo di obbligare il destinatario a tenere un determinato comportamento considerato più rispondente alle esigenze comuni. I pareri tendono invece a fissare il punto di vista dell'istituzione che li emette in ordine ad una specifica questione.</p></li>
	</ul>

	</li>

	<li><p><b>atti non legislativi</b>, denominazione che accoumna sia gli <b>atti delegati</b> che quelli di <b>esecuzione</b>. I primi integrano o modificano determinati elementi non essenziali dell'atto legislativo, mentre i secondi contengono misure necessarie per l'attuazione degli atti giuridicamente vincolanti dell'Unione.</p></li>
</ul>

<p>Quando si fa riferimento ad atti delegati si prende in considerazione l'ipotesi in cui un atto legislativo possa delegare alla Commissione il potere di adottare atti non
legislativi di portata generale che integrano o modificano determinati elementi non essenziali dell'atto legislativo. Gli atti legislativi delimitano esplicitamente gli obiettivi, il contenuto, la portata e la durata della delega di potere (art. 290 TUE).<br> Quando invece il riferimento viene effettuato ad atti di esecuzione, si prendono in considerazione atti adottati dalla Commissione europea nell'esercizio dei propri poteri
esecutivi ed allorché si rendano necessarie condizioni uniformi di esecuzione degli atti giuridicamente vincolanti dell’Unione. <br> Va precisato a tal proposito che in genere sono direttamente gli Stati membri ad adottare tutte le misure di diritto interno necessarie per l'attuazione degli atti giuridicamente vincolanti dell'Unione, ma qualora siano necessarie condizioni uniformi di esecuzione degli atti giuridicamente
vincolanti dell'Unione, questi conferiscono competenze di esecuzione alla Commissione o, in casi specifici debitamente motivati e nelle circostanze previste agli articoli 24 e 26 del trattato sull'Unione Europea, al Consiglio (art. 291 TFUE). In tale circostanza, il Parlamento europeo e il Consiglio, deliberando mediante regolamenti secondo la procedura legislativa ordinaria, stabiliscono preventivamente le regole
e i principi generali relativi alle modalità di controllo da parte degli Stati membri dell'esercizio delle competenze di esecuzione attribuite alla Commissione.<br> Relativamente alle <b>formalità e all'entrata in vigore</b> degli atti giuridici dell’Unione va rilevato che:</p>

<ul>
	<li><p>Ai sensi di quanto espressamente previsto dall'<b>art. 296 del TFUE</b>, gli atti giuridici <b>sono motivati</b> e fanno riferimento alle proposte, iniziative, raccomandazioni, richieste o pareri
previsti dai trattati. La portata normativa della disposizione è funzionale all'esigenza di dar conto delle ragioni a sostegno delle quali una determinata istituzione sia giunta all'adozione di un determinato atto. A tale esigenza si aggiunge anche la necessità, posta a protezione dei destinatari degli atti, che gli atti stessi rispettino sempre i paramenti della trasparenza e chiarezza espositiva, al mero fine di essere agevolmente compresi in tutta la loro portata. L'assolvimento dell'obbligo motivazionale appare formalmente finalizzato anche ad agevolare la Corte di giustizia nell'esercizio del proprio vaglio di legittimità attraverso l'annullamento dell'atto stesso. Va precisato infine che l'obbligo motivazionale si atteggia come una formalità sostanziale in assenza della quale l'atto sarà invalido.</p></li>

	<li><p>Ai sensi di quanto espressamente previsto dall'art. 297 del TFUE, invece, gli atti legislativi adottati secondo la procedura legislativa ordinaria sono <b>firmati dal presidente del Parlamento europeo e dal presidente del Consiglio</b>, mentre gli atti legislativi adottati secondo una procedura legislativa speciale sono firmati dal presidente dell'istituzione che li ha adottati. Gli atti legislativi sono poi pubblicati nella Gazzetta ufficiale dell'Unione Europea ed entrano in vigore alla data da essi stabilita oppure, in mancanza di data, il <b>ventesimo giorno </b>successivo alla pubblicazione.</p> </li>

</ul>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
