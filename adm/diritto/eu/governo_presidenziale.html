<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La forma di Governo Presidenziale"/>
	<title>La forma di Governo Presidenziale</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La forma di Governo Presidenziale</h1>

<p>La forma di governo presidenziale è adottata negli Stati Uniti d’ America e sì caratterizza per un’applicazione quanto mai netta del principio di separazione dei poteri. Negli Stati Uniti, infatti, a differenza di quanto avviene nelle forme di governo parlamentare, il <b>Legislativo e l’Esecutivo non sono legati fra loro da una relazione fiduciaria.</b><br> La figura centrale del modello presidenziale è il Capo dello Stato, il quale detiene il potere esecutivo, viene eletto direttamente dal corpo elettorale e dirige il Gabinetto da lui stesso nominato. I requisiti per potersi candidare alla Presidenza sono indicati all’art. II della Costituzione statunitense, secondo cui è necessario essere cittadini americani, avere compiuto il trentacinquesimo anno di età e risiedere nel Paese da oltre 14 anni. <br> Il meccanismo di elezione, soltanto formalmente indiretto, si basa in realtà su una immediata e sostanziale investitura popolare alla carica di
Presidente. In ogni Stato membro i cittadini scelgono gli elettori presidenziali, i quali — in un secondo momento — sono riuniti nell’Electoral College per procedere all’elezione di Presidente e Vicepresidente (c.d. elezioni di secondo grado). I cittadini sono già a conoscenza dell’orientamento dei c.d. grandi elettori, quindi di fatto esprimono la preferenza per l’uno o l’altro candidato alla Casa Bianca. Pertanto, il Presidente gode del diretto riconoscimento popolare, il che giustifica la centralità del suo ruolo.<br> La Costituzione americana non elenca puntualmente le competenze, così
come accade per il potere legislativo (art. I, sez. 8), in modo tale da lasciare al Presidente un ampio spazio di manovra nell’espletamento delle sue funzioni. Egli, ai sensi dell’art. II, sez. 2, «<i>è il Capo delle Forze Armate Federali, può scegliere e reclutare le truppe, concedere la grazia e sospendere le pene per i reati commessi contro gli Stati Uniti, dispone di poteri diplomatici in virtù dei quali può negoziare e concludere i trattati e nominare gli ambasciatori all’estero (su parere e con il consenso del Senato, nel primo caso a maggioranza dei due terzi</i>)». <br> Il mandato del Presidente dura quattro anni, rinnovabile solo una seconda volta. In passato, non era previsto alcun limite al numero dei mandati, ma — a seguito delle quattro elezioni successive di F.D. Roosevelt alla presidenza — è stato introdotto nel 1947 il XXII Emendamento che pone un argine a eventuali cristallizzazioni delle posizioni di potere. Le elezioni vengono sempre fissate il martedì dopo il primo lunedì del mese di novembre. Durante il c.d. Election Day vengono scelti non soltanto il Presidente, il suo Vice, i deputati e i senatori del Congresso, ma anche tutta una serie di figure di spicco dell’amministrazione statale e locale, fra le quali i Governatori dei singoli Stati.</p>

<p class="small">Oltre a motivazioni strettamente economiche, in ragione delle quali tenere le elezioni in un’unica giornata permette un ingente risparmio di denaro pubblico, vi sono anche motivazioni, legate alla storia degli Stati Uniti, per cui si è preferita l’individuazione di un unico Election Day. Già una legge federale del 1792 permetteva ai singoli Stati di fissare le elezioni nel mese di novembre, quando il raccolto — momento assai importante in una società prevalentemente agraria qual era all’epoca quella statunitense — era stato ultimato e le tempeste invernali non funestavano il territorio. In questo modo, però, le elezioni risultavano in parte falsate, dato che gli Stati indicavano giornate diverse e la presenza del telegrafo permetteva la comunicazione dei risultati elettorali, influenzando così quei Paesi nei quali le competizioni non si erano ancora tenute. Il Congresso, nel 1845, decise per una data unica e venne scelto il martedì dopo il primo lunedì di novembre (dunque un giorno fra il 2 e l'8 del mese) per non interferire con lo Sabbath, osservato dagli ebrei, e con il giorno del mercato che si svolgeva il mercoledì.</p>

<p>Il <b>Gabinetto</b>, composto dai <b>Segretari di Dipartimento</b>, di nomina e revoca presidenziale, coadiuva il Capo dell’Esecutivo (il Presidente) nello svolgimento delle sue funzioni. Si discute della sua natura giuridica, l’orientamento
prevalente ritiene che non si possa assimilare del tutto all’organo Governo, tipico delle forme parlamentari. Del Gabinetto fanno parte, inoltre, alcune personalità di primo piano dell’amministrazione centrale, quale il Segretario di Stato, capo del Dipartimento di Stato, responsabile degli Affari Esteri.<br> Il <b>Presidente</b> ha <i>certezza del suo mandato</i> e, nel caso di rimozione per <i>impeachment</i> (su cui v. <i>infra</i>), o nelle ipotesi di morte, dimissioni o impedimento, non si dà luogo ad elezioni, ma alla sostituzione da parte del Vicepresidente fino alla scadenza (XXV Emendamento). Tale ipotesi si è verificata otto volte a causa di morte, una sola per dimissioni (nel 1974 il Presidente Nixon rimise il mandato a seguito dello scandalo Watergate). Ciò avviene anche in ragione del fatto che il Vicepresidente viene eletto insieme al Presidente, godendo al pari di questi della diretta legittimazione popolare. Il ruolo vicario, negli Stati Uniti, è tanto importante che, qualora dovesse rendersi vacante il posto per una qualsivoglia ragione, il Presidente dovrebbe procedere rapidamente alla nomina. Di certo, il Presidente non può essere sfiduciato dal Congresso, al quale sono conferiti «<i>all legislative Powers</i>» (art. I, sez. 1, Cost.). D'altra parte, il Capo della Casa Bianca non gode di alcun potere di sciogliere anticipatamente il Congresso.<br> Il <b>Congresso</b> si compone di due Camere: il Senato, costituito da due rappresentanti per ogni Stato membro, rinnovato per un terzo ogni due anni e la Camera dei rappresentanti, formata su base nazionale, in maniera proporzionale alla popolazione dei singoli Stati, che si rinnova integralmente ogni due anni. Il bicameralismo, quindi, si fonda su due diversi principi: al Senato tutti gli Stati sono paritariamente rappresentati, mentre alla Camera ciascun Paese è rappresentato in proporzione al proprio peso demografico. Così, lo Stato di New York che al Senato presenta, come tutti gli altri, due senatori, alla Camera è rappresentato da 29 deputati, la California da 53 deputati e l’ Alaska da un solo deputato. <br> La Camera è presieduta dallo <i>Speaker</i> eletto dalla stessa Assemblea, mentre il Senato è presieduto dal Vicepresidente, il quale però non ha diritto di voto (se non in caso di parità); è altresì prevista la possibilità di eleggere un presidente pro tempore (di solito, il senatore del partito di maggioranza con la maggiore anzianità) in caso di assenza del Vicepresidente. Il Congresso, oltre a detenere il potere legislativo, può imporre e riscuotere tributi, dazi, imposte e accise; approvare il bilancio annuale; pagare i debiti; provvedere alla difesa comune ed al benessere della Federazione; regolare il commercio con le Nazioni straniere; dichiarare guerra; promuovere il progresso delle arti e delle scienze, tutelando il diritto d’autore. Infine, il Congresso può «fare tutte le leggi necessarie ed idonee per l'esercizio dei poteri di cui sopra, e di tutti gli altri poteri di cui la presente Costituzione investe il governo degli Stati Uniti, o i suoi dicasteri ed uffici» (art. I, sez. 8, co. 18,
Cost.). Si tratta della c.d. implied powers clause, con cui il Congresso ha, nel corso dei secoli, ampliato il proprio potere legislativo, talvolta a scapito dei singoli Legislatori federali. In particolare, il Congresso — detenendo il
potere legislativo in materia economica e finanziaria — ha spesso orientato la politica del Presidente, approvando atti normativi che talvolta concedevano, ma talaltra bloccavano i provvedimenti di spesa.<br> L’unica occasione in cui Legislativo ed Esecutivo si incontrano ufficialmente si tiene intorno a fine gennaio, quando il Presidente si reca dinanzi al Congresso riunito in seduta comune per pronunciare il «discorso sullo stato dell’Unione». Per il resto, il sistema si regge tutto sui checks and balances, attraverso cui si vuole evitare che il potere si concentri nelle mani di un solo
organo. La formula statunitense ha dovuto pensare anche taluni meccanismi di raccordo, atteso che è ben possibile che il Congresso presenti una maggioranza diversa da quella del Presidente, potendo causare profondi contrasti (c.d. <b>governo diviso</b>). Alle recenti elezioni del novembre 2012, oltre alla conferma del Presidente democratico Obama, è rimasta immutata la situazione del Congresso, che presenta una maggioranza democratica al Senato, mentre i repubblicani controllano la Camera. È dal 2010, pertanto, che gli Stati Uniti presentano una situazione di governo diviso. Tra gli strumenti di
controllo, si segnala anzitutto il potere di <i>impeachment</i> nelle mani del Congresso, attraverso cui Presidente e Vicepresidente possono essere rimossi dall’incarico per «tradimento, corruzione, o altri gravi reati» (art. II, sez. 4). Il
giudizio finale spetta in via esclusiva al Senato, presieduto dal Presidente della Corte Suprema. Inoltre, il Senato approva le nomine presidenziali ad alcune alte cariche (ad esempio, i Segretari di Dipartimento, collaboratori di
fiducia del Presidente), i giudici della Corte Suprema e gli ambasciatori (c.d. potere di advice and consent, art. Il, sez. 2, co. 2); può, altresì, convocare i funzionari dell’amministrazione per esercitare un controllo sulla politica del
Presidente (c.d. hearings). Il Capo dello Stato ha invece il potere di veto sospensivo sulle leggi, superabile dal Congresso con un’ulteriore approvazione del medesimo testo a maggioranza dei due terzi.<br> La forma presidenziale, dunque, si regge su un dualismo paritario tra Capo dello Stato e Congresso. Le vicende politiche e gli accadimenti internazionali degli ultimi decenni hanno finito per incidere sul concreto atteggiarsi del sistema politico e istituzionale statunitense. Il XX secolo è stato caratterizzato dal rafforzamento del ruolo del Presidente, anche in virtù dei meccanismi di personalizzazione della leadership.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="IMU.html">L'imposta municipale propria (IMU)»</a>
</section>

</article>

</body>
</html>