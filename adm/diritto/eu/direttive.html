<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Le direttive">
	<title>Le direttive</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Le direttive</h1>

<p>Ai sensi di quanto espressamente previsto dall'<b>art. 288 TFUE</b>, le direttive vincolano lo Stato membro cui sono rivolte per quanto riguarda il <b>risultato da raggiungere</b>, restando salva la competenza degli organi nazionali in merito alla forma e ai mezzi necessari per il raggiungimento di detto risultato. <br> Le direttive pertanto:</p>

<ul>
	<li><p><b>hanno come destinatari gli Stati membri</b>, e quindi non hanno portata generale come i regolamenti. Occorre sottolineare che le direttive possono essere generali, quando
sono indirizzate alla generalità degli Stati membri, e individuali, quando sono espressamente destinate ad uno o più Stati della compagine europea;</p></li>

	<li><p><b>non sono obbligatorie in tutti i loro elementi</b>, in quanto impongono un’obbligazione di risultato (MONACO).</p></li>
</ul>

<p>Pertanto i singoli Stati possono determinare autonomamente le modalità attraverso cui giungere a quel determinato risultato.<br> A differenza dei regolamenti, la cui caratteristica di maggior rilievo si sostanzia nella diretta applicabilità degli stessi negli Stati membri, le direttive sono dotate di un'efficacia mediata. In particolare, le direttive creano obblighi e diritti per i singoli soltanto dopo che gli Stati membri abbiano
concretamente provveduto all'<b>adozione degli atti con cui la direttiva viene recepita</b>.<br> Tale connotato, insito nelle direttive, va però rivisitato in luce dell’orientamento consolidato dalla Corte di giustizia,
la quale afferma che, nell'ipotesi in cui gli Stati non abbiano provveduto a recepire la direttiva entro il termine stabilito, ad essa viene <b>riconosciuta un'efficacia immediata</b>. L'efficacia immediata delle direttive ha creato la prassi delle direttive dettagliate, contenenti una disciplina talmente articolata da non lasciare alcuno spazio all'esercizio del potere discrezionale degli Stati membri in sede di determinazione delle forme e dei mezzi finalizzati al raggiungimento del risultato voluto. Probabilmente, tale prassi delle direttive dettagliate è stata introdotta al fine di rendere più agevole l’attecchimento della normativa comunitaria all’interno degli Stati membri, snaturando però al contempo quello che è il carattere portante delle direttive, ovvero la possibilità per gli Stati di determinare in piena autonomia le modalità attraverso cui raggiungere il risultato.<br> In base a quanto espressamente previsto dall'art. <b>289 par. 3</b> TFUE, le direttive sono <b>atti legislativi se adottati con procedura legislativa ordinaria o speciale</b>. Se adottate dalla Commissione nell'ambito della sua funzione normativa delegata esse prendono la denominazione di <b>direttive delegate</b> (art. 290 TFUE); se invece sono emanate nell'ambito della sua funzione esecutiva esse assumono la denominazione di direttive di esecuzione (art. 291 TFUE).  Le direttive rivolte a tutti gli Stati membri sono firmate dal presidente dell'istituzione che le ha adottate e sono pubblicate nella Gazzetta ufficiale dell'Unione Europea; esse entrano in vigore alla data da esse stabilita oppure, in mancanza di data, il <b>ventesimo giorno successivo alla pubblicazione</b>. <br> Le direttive che invece designano i destinatari a cui sono rivolte, sono notificate ai destinatari e hanno efficacia in virtù di tale notificazione. <br> Inoltre le direttive <b>fissano un termine per la loro attuazione</b>. Pertanto, se gli Stati membri entro detto termine non adottano le misure interne di esecuzione, commettono una violazione che può dar luogo non solo ad un'azione per infrazione in ambito europeo, ai sensi dell'articolo 258 TFUE, ma anche ad una <b>richiesta di risarcimento danni</b>. Va rilevato tuttavia che affinché possa configurarsi un diritto al risarcimento del danno devono verificarsi tre condizioni: il risultato prescritto dalla direttiva deve implicare l'<b>attribuzione di diritti a favore dei singoli</b>; il contenuto di tali diritti deve essere chiaramente <b>individuabile sulla base delle disposizioni della direttiva</b>; deve esistere un <b>nesso di causalità</b> tra la violazione dello Stato e il danno subito dal soggetto leso (F. Martinelli).</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
