<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="COREPER">
	<title>COREPER</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>COREPER</h1>

<p>Istituito dal <b>Trattato sulla fusione degli esecutivi</b> del 1965, il Comitato dei rappresentanti permanenti degli Stati membri è formato dai «rappresentanti degli Stati membri» accreditati presso l'Unione Europea,Si tratta di un <b>organo intergovernativo</b>, ausiliare del Consiglio, i cui membri agiscono su istruzione dei rispettivi governi ma al contempo, operano collegialmente come membri di un unico organo previsto dalla normativa della Comunità europea.<br> Ai sensi di quanto espressamente previsto dall'art. 240 del TFUE, il COREPER è <b>responsabile della preparazione dei lavori del <a href="consiglio.html">Consiglio</a></b> e dell'<b>esecuzione dei compiti che quest'ultimo gli assegna</b>. Esso vigila, in ogni caso, sulla <b>coerenza delle politiche e delle azioni dell’Unione Europea</b>  e sul <b>rispetto dei principi e delle norme seguenti</b>: principi di legalità, sussidiarietà, proporzionalità e motivazione degli atti; norme che fissano i poteri delle istituzioni, degli organi e degli organismi dell’Unione; disposizioni di bilancio; norme procedurali, di trasparenza e di qualità redazionale (art. 19 del regolamento interno). Più precisamente il COREPER si riunisce su <b>due livelli,</b> i quali peraltro operano in totale indipendenza tra loro non essendo legati da vincoli di subordinazione:</p>

<ul>
	<li><p>il <b>primo livello</b>, costituito da ministri plenipotenziari rappresentanti permanenti aggiunti (<b>COREPER I)</b> si riunisce per trattare argomenti di carattere più tecnico quali ambiente, trasporti e infrastrutture, industria e mercato interno, e per trattare gli affari correnti;</p></li>

	<li><p>il <b>secondo livello</b>, costituito da ambasciatori rappresentanti permanenti (COREPER II) si riunisce per trattare problemi istituzionali e tutte quelle materie che rivestono maggiore
importanza dal punto di vista politico quali l'allargamento dell'UE, la giustizia e la collaborazione in materia penale, ed altresì tutti quei problemi concernenti le relazioni esterne.</p></li>
</ul>

<p>Il COREPER provvede sostanzialmente a:</p>

<ul>
	<li><p>coordinare l’attività di una serie di gruppi di lavoro, formati da esperti dei governi nazionali in relazione a materie specifiche e ad esaminare le relazioni predisposte da tali gruppi di lavoro;</p></li>

	<li><p>predisporre l'ordine del giorno delle riunioni del Consiglio dell’Unione Europea;</p></li>

	<li><p>organizzare comitati permanenti o ad hoc per la trattazione di problemi specifici;</p></li>
	<li><p>adottare decisioni di procedura nei casi previsti dal regolamento interno del Consiglio.</p></li>
</ul>

<p>I gruppi di lavoro, permanenti o ad hoc a seconda dei casi, elaborano, in accordo con la Commissione, gli atti su cui il Consiglio dovrà deliberare e li trasmettono al Comitato, cui spetta il compito di predisporre l'ordine del giorno delle riunioni inserendo in un primo elenco i provvedimenti sui quali è stato già raggiunto l'accordo nel Comitato (Procedura dei punti A), ed in un secondo elenco quelli sui quali ancora non vi è unanimità (Procedura dei punti B). I primi vengono semplicemente ratificati dal Consiglio, senza alcuna discussione, mentre i secondi sono posti all'ordine del giorno (F. Martinelli, Manuale del Diritto dell'UE - Ed. Simone 2015).</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
