<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Gli accordi tra cittadino e P.A."/>
	<title>Gli accordi tra cittadino e P.A.</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Gli accordi tra cittadino e P.A.</h1>

<p>Un’altra importante espressione del principio di partecipazione è data dalla facoltà, peri privati, di stipulare accordi con la P.A. <br> Disciplinati all’<a href="241_90.html#11">art. 11</a> della L. 241/90, gli accordi sono in pratica uno strumento alternativo al provvedimento per la definizione del procedimento, che può intervenire alle seguenti condizioni:</p>

<ul>
	<li><p>in accoglimento di osservazioni e proposte presentate a norma dell’art. 10, cioè successivamente ad un primo “dialogo” intervenuto tra privati ed amministrazione nell’ambio della partecipazione ordinaria di cui agli artt. 7 e ss.;</p></li>

	<li><p>senza pregiudizio di diritti dei terzi, cioè senza ledere le posizioni di chi, estraneo all’ accordo, non può intervenirvi;</p></li>

	<li><p>in <i>ogni</i> caso nel perseguimento del pubblico interesse, cioè sempre se (è a ben vedere la condizione più stringente) la stipula di accordi è conforme ad una migliore cura del pubblico interesse.</p></li>
</ul>

<p>Gli accordi possono essere <b>integrativi</b> o <b>sostitutivi</b> del provvedimento:</p>

<ul>
	<li><p>gli accordì <b>integrativi</b> “determinano il contenuto discrezionale del provvedimento”, cioè contribuiscono a delineare il contenuto del provvedimento, che permane l’atto finale unilaterale della sequenza procedimentale;</p></li>

	<li><p>gli accordi <b>sostitutivi</b>, invece, prendono il posto del provvedimento finale, che quindi si conclude con un atto bilaterale.</p></li>
</ul>

<p>L’importanza dell’istituto è palese, poiché attraverso gli accordi il privato non si limita a presentare osservazioni e documenti, ma penetra l’attività amministrativa dall’interno, contribuendo direttamente al farsi della scelta discrezionale. <br> Per quanto concerne la disciplina, l’art. 11 prevede che:</p>

<ul>
	<li><p>gli accordi debbono essere conclusi in ogni caso per iscritto, a pena di nullità, salvo che la legge disponga altrimenti;</p></li>
	<li><p>agli accordi si applicano, per quanto compatibili, i <b>principi</b> del codice civile;</p></li>
	<li><p>l’amministrazione conserva il diritto di recedere unilateralmente dall’accordo per <i>sopravvenute ragioni di pubblico interesse</i>, salvo l’obbligo di 
corrispondere un <b>indennizzo al privato</b> per l’eventuale pregiudizio a lui causato;</p></li>
	<li><p>la <b>giurisdizione</b> è riservata in via <b>esclusiva al G.A.</b>.</p></li>
</ul>

<p>La disciplina in parola solleva un ampio dibattito sulla natura giuridica degli accordi: secondo alcuni, infatti, essi potrebbero essere assimilati a veri e propri contratti, sia pure rientranti nel <i>genus</i> dei <b>contratti di diritto pubblico</b>, ossia contratti caratterizzati da una posizione di supremazia della P.A. <br> Secondo altra tesi, gli accordi dovrebbero essere considerati invece atti bilaterali non negoziali, e quindi non contrattuali.<br> L’incertezza della natura giuridica dell’istituto si riflette nella giurisdizione
esclusiva del Tar.</p>

<h2 id="programma">Accordi di Programma</h2>

<p>Fondati sulla medesima ratio degli accordi tra privato e amministrazione, gli accordi di programma sono atti con i quali <u>più amministrazioni</u> concordano le modalità di programmazione e di esecuzione di interventi pubblici, coordinando le rispettive azioni. <br> Sono previsti all’<a href="241_90.html#15">art. 15</a> della L. 241/90, al fine di “disciplinare lo svolgimento in collaborazione di attività di interesse comune” (alle amministrazioni) e, a partire dal 30 giugno 2014, devono essere sottoscritti con <u>firma digitale</u> o con <u>altra firma elettronica qualificata</u>, pena la nullità degli stessi (Comma 2-bis). <br> In modo più particolareggiato, l’art. 34 TUEL prevede la possibilità di stipulare accordi per “la definizione e l’attuazione di opere, d’interventi o di programmi d’interventi’” che richiedano le attività coordinate di più enti locali (Regioni, Province e Comuni); siffatti accordi sono obbligatori per le parti stipulanti, con la possibilità di ricorrere a forme di arbitrato, commissioni di vigilanza e interventi surrogatori in caso d’inadempimento.</p>

<p>Anche gli accordi di programma sono soggetti alla <b>giurisdizione esclusiva del TAR</b>, e si ripropone la questione relativa alla natura giuridica, contrattuale, secondo alcuni, pubblicistica, seconod altri.</p>

<section aria-label="End">
<a href="fasi_procedimento.html">&#171;Le fasi del procedimento</a>
<a href="index.html">Index</a>
<a href="comu_avvio_proced.html">La comunicazione di avvio del procedimento&#187;</a>
</section>

</article>

</body>
</html>
