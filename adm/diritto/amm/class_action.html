<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Le azioni collettive (class action)">
	<title>Le azioni collettive (class action)</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Le azioni collettive (class action)</h1>

<p>Le azioni collettive possono distinguersi in azione collettiva civilistica e azione contro la P.A. <br> La prima azione di classe (cd. class action) è un’azione collettiva condotta da uno o più soggetti che richiedono il risarcimento del danno non solo a loro nome, ma per tutta la «classe», ossia per tutti coloro che hanno subito il medesimo illecito. Si tratta di un’innovazione introdotta dalla L. 244/2004 (legge finanziaria 2008), che ha inserito l’art. 140bis nel D.Lgs. 206/2005 (come da ultimo mod. dal d.l. 24-1-2012, n. 1), recante il codice del consumo. L’attuale disciplina, in vigore dal 1° gennaio 2010, dispone che attraverso la <i>class action</i> sono tutelabili:</p>

<ol type="a">
	<li><p>i diritti contrattuali di una pluralità di consumatori e utenti che versano nei confronti di una stessa impresa in situazione identica, inclusi i diritti relativi a contratti stipulati ai sensi degli artt. 1341 e
1342 del codice civile;</p></li>

	<li><p>i diritti del tutto omogenei spettanti ai consumatori finali di un determinato prodotto nei confronti del relativo produttore, anche a prescindere da un diretto rapporto contrattuale;</p></li>

	<li><p>i diritti del tutto omogenei al ristoro del pregiudizio derivante agli stessi consumatori e utenti da pratiche commerciali scorrette o da comportamenti anticoncorrenziali.</p></li>

</ol>

<p>Nelle dette ipotesi, ciascun componente della classe, anche mediante associazioni cui dà mandato o comitati cui partecipa, può agire per l’accertamento della responsabilità e per la condanna al risarcimento
del danno e alle restituzioni. <br> Un regime speciale, in materia di azione collettiva dei consumatori nei confronti delle pubbliche amministrazioni è stato dettato dal d.lgs. 20-12-2009, n. 198, emanato in attuazione dell’art. 4 della L. 15/2009 (cd. legge Brunetta). <br> Tale azione collettiva funge da strumento di controllo giudiziale, quindi esterno  all’apparato amministrativo, sulla qualità, tempestività ed economicità dei servizi pubblici resi alla collettività dei cittadini. <br> Secondo l’impostazione del D.Lgs. 198/2009, tale azione è esperibile, dinanzi al G.A. - in sede di giurisdizione esclusiva - sia da singoli cittadini che da associazioni, in caso di lesione di interessi giuridicamente rilevanti per una pluralità di utenti (interessi omogenei), derivante da inefficienze del servizio pubblico, come il mancato rispetto dei tempi previsti o degli standard di qualità o la mancata emanazione di atti amministrativi generali obbligatori non aventi contenuto normativo. Sotto il profilo soggettivo, la class action è esercitabile nei confronti sia delle P.A. (eccetto autorità amministrative indipendenti, Presidenza del Consiglio, organi costituzionali) che dei concessionari dei servizi pubblici (ad es.: Trenitalia, Autostrade, Rai). <br> La sentenza di accoglimento contiene l’ordine alla P.A. di adempiere entro un congruo termine. Laddove la P.A. non adempia all’ordine giudiziale, sarà possibile ricorrere al giudice amministrativo per l’ottemperanza dello stesso.</p>

<section aria-label="End">
<a href="int_fatto_semplici.html">«Interessi di fatto e semplici</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
