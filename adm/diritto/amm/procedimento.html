<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0">
    <meta name="description" content="Il procedimento e il provvedimento"/>
    <title>Il procedimento e il provvedimento</title>
    <link rel="stylesheet" type="text/css" href="../../style.css" media="screen">
</head>

<body>

<nav>
    <ul>
        <li><a class="navbar" href="../../index.html">Home</a></li>
        <li><a class="navbar" href="index.html">Index</a></li>
    </ul>
</nav>

<article>

<h1>Il procedimento e il provvedimento</h1>

<p>Il <b>procedimento amministrativo</b> è il mezzo attraverso cui vengono esercitati i poteri pubblici e, allo stesso tempo, il modo tramite il quale il cittadino viene tutelato da suddetto esercizio. Ciò avviene sia quando l'esercizio del potere determina <i>limitazioni della sfera giuridica soggettiva del privato</i> (es. espropriazione, occupazione, ordini, sanzioni, etc.) sia quando l'esercizio del potere potrebbe determinare l'<i>ampliamento della sfera giuridica del privato</i>. Nel primo caso, il privato ha interesse ad arginare il danno derivante dalla limitazione della sua posizione soggettiva o a non subirlo
affatto. Nel secondo caso, il privato ha interesse ad ottenere il beneficio (autorizzazione, concessione ecc.) derivante dall'emanazione dell'atto amministrativo, beneficio che potrebbe non ottenere se non
rappresentasse le sue ragioni prima della decisione dell'autorità amministrativa.<br> Inoltre, poiché il provvedimento amministrativo è il risultato della comparazione di interessi pubblici e privati, il procedimento è la garanzia che tali interessi vengano tutti evidenziati e quindi resi noti all'autorità amministrativa che dovrà provvedere. <br> L'amministrazione, per essere imparziale (come prescrive l'<a href="../costituzionale/costituzione.html#97">art. 97 Cost.</a>), deve agire attraverso il procedimento ossia attraverso una sequenza di atti, disciplinati dalla <b>legge n. 241 del 1990</b>. Con tale legge il legislatore ha introdotto una normativa di principio sul procedimento amministrativo che si limita a definire i criteri essenziali ai quali deve attenersi la P.A. nell'esercitare il suo potere pubblico, ispirandosi ai principi di <b>ragionevolezza</b> e <b>trasparenza</b> dell'azione amministrativa coniugati al principio dell'<b>efficienza</b>.</p>

<p>Prima della legge 241/1990, la P.A. assumeva le decisioni in <i>via unilaterale</i>, e senza possinbilità alcuna di replica da parte dei destinatari, mentre nel modello prcedimentale introdotto nel 1990 ai privati è riconosciuto il più ampio <b>diritto di partecipare all'attività amministrativa</b>. </p>

<h2>Il procedimento amministrativo secondo la legge 241 del 1990</h2>

<p>L'azione amministrativa deve essere improntata al rispetto dei principi di trasparenza e di efficienza. La L. n. 241/1990 al Capo I (artt. 1-3) ha indicato per la realizzazione dei predetti principi i criteri:</p>

<ol type="a">
	<li><p>di <b>economicità</b> (esplicazione del principio costituzionale del buon andamento), il quale impone alla P.A. la realizzazione dell'interesse pubblico previsto dalla norma attributiva del potere in modo da determinare il minor dispendio di mezzi pubblici secondo il principio dell'impresa privata dell'economia gestionale;</p></li>

	<li><p>di <b>efficacia</b>, anch'esso esplicazione del principio costituzionale del buon andamento (art. 97 Cost.) ed indica il rapporto tra risultati ed obbiettivi. L'art. 1, comma 2, fa divieto alla P.A. di aggravare il procedimento ossia di compiere atti diversi da quelli legislativamente previsti o di rinnovare quelli già posti in essere se non in casi eccezionali (straordinarie e motivate esigenze imposte dallo svolgimento dell'istruttoria). In altre parole l'efficacia designa il rapporto tra fini perseguiti e risultati ottenuti. Quanto più i due termini (fini e risultati) divergono, tanto meno è efficace l'azione amministrativa.</p>

<p>Ricordiamo che l'art. 12, D.L. 16 luglio 2020, n. 76, convertito in L. 11 settembre 2020, n. 120, ha modificato l'articolo 3-bis della legge n. 241 del 1990, introdotto con la riforma del 2005, che richiedeva alle amministrazioni di «incentivare» l'uso della telematica nei rapporti tra amministrazioni e tra queste e i privati. <br> La novella sostituisce la formulazione della disposizione prevedendo a
livello generale un obbligo più stringente e perentorio, in base al quale le amministrazioni «agiscono mediante strumenti informatici e telematici» per conseguire maggiore efficienza nella loro attività; </p></li>

<li><p>di pubblicità, esplicazione del <b>principio di trasparenza</b> dell'azione amministrativa. Più in particolare al criterio di pubblicità è da ricondurre:
	<ul>
		<li><p>l'obbligo di rendere noto il termine entro cui deve essere concluso il procedimento (art. 2);</p></li>
		<li><p>l'obbligo di rendere note le disposizioni adottate dalle amministrazioni in merito alla determinazione dell'unità organizzativa responsabile dell'istruttoria e di ogni altro adempimento procedimentale nonché dell'adozione del provvedimento finale (art. 4);</p></li>
		<li><p>l'obbligo di comunicare l'unità organizzativa competente ed il nominativo del responsabile del procedimento (art. 5);</p></li>
		<li><p>l'obbligo di consentire agli interessati l'accesso ai documenti amministrativi (art. 22).</p></li>
	</ul>

	<li><p>di <b>imparzialità</b>, introdotto dall'art. 7, <b>L. 18 giugno 2009, n. 69</b>. Detto criterio non era espressamente previsto dalla disposizione legislativa, ancorché risultasse ineludibile nell'espletamento dell'azione amministrativa, con un implicito ma evidente richiamo all'<a href="../costituzionale/costituzione.html#97">art. 97 Cost.</a> Il principio di imparzialità della P.A. si sostanzia nello svolgimento dell'attività amministrativa in modo da non compromettere e discriminare i soggetti coinvolti nell'azione amministrativa. Accanto a tale contenuto negativo, inoltre, il principio implica l'individuazione di tutti gli interessi coinvolti, da considerare puntualmente e comparativamente, in modo tale che la scelta concreta sull'<i>an</i> e sul <i>quomodo</i> dell'agire amministrativo sia il risultato di un'esatta e completa ponderazione di interessi. Imparzialità significa quindi non solo evitare favoritismi o pensalizzzioni antitetici all'interesse pubblico da soddisfare (c.d. imparzialità negativa), ma di identificare e ponderare tutti gli interessi coinvolti, pubblici e privati (c.d. imparzialità positiva); In altri termini, l'imparzialità consiste nel potere-dovere di non privilegiare pregiudizialmente nessun interesse (nemmeno quello primario affidato alla cura dell'amministrazione procedente), ma di individuare e ponderare i diversi interessi in funzione della realizzazione della finalità pubblica perseguita;</p></li>

	<li><p>il <b>principio di semplificazione</b>, che ispira alcuni istituti mirati, in conformità, all'art. 97 Cost., a snellire e rendere più celere l'azione amministrativa. In questa prospettiva, vanno visti gli istituti del <i>silenzio assenso</i>, della (SCIA) e della <i>conferenza dei servizi</i>;</p></li>

	<li><p>il <b>principio di informatizzazione amministrativa</b>, che impone alle P.A. di incentivare l'uso della telematica sia nei rapporti interni fra le stesse Amministrazioni sia frea quest e i privati;</p></li>
</ol>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="fasi_procedimento.html">Le fasi del Procedimento&#187;</a>
</section>

</article>

</body>
</html>
