<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Le situazioni giuridiche soggettive"/>
	<title>Le situazioni giuridiche soggettive</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Le situazioni giuridiche soggettive</h1>

<p>La funzione propria della Pubblica Amministrazione si esplica tramite la c.d. <i>attività provvedimentale</i>, attraverso la quale, nell’esercizio dei poteri conferitigli dalla legge, la P.A. può adottare dei provvedimenti amministrativi capaci di incidere sulle posizioni giuridiche degli amministrati al fine di crearle, modificarle o estinguerle. A titolo esemplificativo, il provvedimento con il quale la Commissione di un pubblico concorso dichiara vincitore un determinato candidato rappresenta l’espressione di un’attività provvedimentale con la quale si modifica la posizione giuridica di un individuo attribuendogli lo <i>status</i> di dipendente pubblico, cui conseguono una serie di diritti e doveri. <br> Le <i>posizioni giuridiche</i> soggettive costituiscono il complesso dei diritti e degli interessi di cui un soggetto può essere titolare. Le principali posizioni giuridiche di vantaggio (c.d. attive), che permettono l’esercizio della discrezionalità e delle libertà individuali, sono rappresentate dal diritto soggettivo e dall’interesse legittimo.<br> Il <b>diritto soggettivo</b> è quella posizione giuridica che l’ordinamento conferisce a un soggetto, riconoscendogli determinate utilità in ordine ad un bene, nonché la tutela dello stesso in modo pieno ed immediato. Tipico esempio è rappresentato dal diritto di proprietà, che attribuisce al soggetto che ne è titolare la possibilità di godere del bene di sua spettanza (un appartamento, un’automobile, ecc.) e di rivolgersi ad un giudice nel caso in cui questo venga minacciato (in questo caso, a seconda della minaccia, potrà esercitarsi un’azione di <i>rivendicazione</i>, oppure un’<i>azione di regolamento dei confini</i>, ecc.).<br> Diversamente, l’<b>interesse legittimo</b> «deve intendersi come la posizione di vantaggio riconosciuta ad un soggetto dall’ordinamento in ordine ad un bene oggetto di potere amministrativo e consistente nell’attribuzione al medesimo soggetto di poteri atti ad influire sul corretto esercizio dell’azione amministrativa, in modo da rendere possibile la realizzazione dell'interesse al bene» (NIGRO). 
Per esempio, il partecipante ad un pubblico concorso ha l'interesse, giuridicamente tutelato, a che la procedura di selezione si svolga nel rispetto delle norme di legge e di quelle fissate nel bando di concorso. L'interesse legittimo è una situazione giuridica soggettiva attiva che trova fondamento e tutela nell'illegittimo e non corretto esercizio, da parte di un terzo (nella fattispecie, la P.A.) di un potere o piuttosto di una potestà a carattere pubblico o privato. Perciò, diversamente dal diritto soggettivo, l'interesse legittimo non ha di fronte a sé una situazione giuridica passiva (obbligo, dovere, soggezione, ecc.), ma un'altra situazione giuridica attiva e di vantaggio: il <b>potere della P.A.</b>. In termini generali, la posizione  di interesse legittimo si <b>collega all'esercizio di una potestà amministrativa</b>.</p>


Esso presuppone che la norma attributiva del potere (norma di organizzazione) non possa occuparsi esclusivamente dell’interesse pubblico, ignorando lo stretto rapporto che intercorre tra attività amministrativa ed interessi dei privati. L'interesse legittimo, quindi, si presenta come un interesse differenziato e qualificato. Esso, infatti, distinguendosi rispetto al c.d. interesse semplice alla legalità dell’azione amministrativa (che è un interesse non qualificato e non differenziato a che la P.A. osservi 1 doveri giuridici posti a suo carico ed a vantaggio della collettività non soggettivizzata), attribuisce ai privati il potere di condizionare l’azione amministrativa che li vede interessati affinché questa rispetti i limiti e le modalità previste dalla legge nel caso in cui possa determinare una compressione delle posizioni individuali. <br> La legittima possibilità di condizionare ed orientare l’attività amministrativa ha reso necessaria l’introduzione di una regolamentazione del <i>procedimento amministrativo</i>, inteso come quella pluralità di procedure ed atti posti in essere dalla P.A. per esercitare la sua funzione. A tal fine, con la <b>legge n. 241/1990</b> è stata introdotta la <i><b>normativa generale sul procedimento amministrativo</b></i> che, applicandosi a tutti i procedimenti delle varie Amministrazioni pubbliche, offre le coordinate di base a garanzia dei termini e dei modi nel rispetto dei quali deve svolgersi l’azione della P.A. Essa, infatti, disciplina i <i>principi generali dell’attività amministrativa</i> (art. 1), i <i>termini di conclusione del procedimento amministrativo</i> e le <i>eventuali responsabilità derivanti dalla loro mancata osservanza</i> (artt. 2 e 2-bis), obbligo di motivare i provvedimenti amministrativi (art. 3), i compiti ed 1 doveri del responsabile del procedimento (artt. 4-6), i diritti di partecipazione degli interessati al procedimento amministrativo (artt. 7-13), gli strumenti di semplificazione dell’azione amministrativa (artt. 14-21) ed il diritto di accesso ai documenti amministrativi (artt. 22-28). Ulteriormente, a seguito del recente aggiornamento introdotto con la legge n. 15/2005, all’interno della legge n. 241/1990 è stata introdotta una specifica disciplina relativa al provvedimento amministrativo (artt. 21-bis-21-nonies). Trattandosi di una legge generale, resta ferma la possibilità che ulteriori e specifiche leggi possano disciplinare diversamente dei singoli procedimenti. Tuttavia, come precisato dall’art. 29 di tale legge (così come modificato dalla legge n. 69/2009), le disposizioni della legge n. 241/1990 attengono ai “livelli essenziali delle prestazioni” di cui all’art. 117, co. 2, lett. m), Cost., poiché, come recentemente affermato dalla Corte costituzionale, «alla base dei livelli essenziali vi è l'esigenza, che giustifica la competenza esclusiva statale, di porre le norme necessarie per assicurare a tutti, sull’intero territorio nazionale, il godimento di prestazioni garantite, come contenuto essenziale di tali diritti, senza che la legislazione regionale possa limitarle o condizionarle» (sent. n. 207/2012). Cosicché, essendo espressione della potestà legislativa esclusiva e trasversale dello Stato (v. P. II, C. VI, $ 7.2), le previsioni ivi contemplate non potranno in alcun caso essere derogate se non per introdurre livelli di tutela più elevati rispetto a quelli predisposti da tale legge.</p>

<h2>Distinzione tra diritto soggettivo e interesse legittimo</h2>

<p>La distinzione tra diritti soggettivi e interessi legittimi deve ritenersi superata in una prospettiva di diritto europeo, per cui perde ogni rilevanza il problema del riparto tra giurisdizione ordinaria e giurisdizione amministrativa basato sulla posizione giuridica tutelata. In un'ottica europea, infatti, l'espressione "diritti" non riguarda una specifica situazione soggettiva ma qualsiasi pretesa giuridicamente qualificata. <br> Tuttavia, la giurisprudenza e il legislatore nazionali continuano a fare riferimento a questo criterio di riparto, e su questo quindi occorre soffermarsi. <br> La giurisprudenza ha individuato vari criteri per distinguere il diritto soggettivo dall'interesse legittimo. <br> La c.d. <b>teoria della degradazione</b> (o affievolimento) è stata utilizzata per molti anni come criterio di riparto della giurisdizione. <br> Il presupposto di questa teoria è che di fronte al potere amministrativo il diritto soggettivo non resiste ma il degrada (cioè, si trasforma) nella posizione "minore" di interesse legittimo. Il provvedimento amministrativo, cioè, degrada, affievolisce il diritto soggettivo a interesse legittimo, per cui di fronte a un provvedimento c'è sempre un interesse legittimo e, quindi, sussiste sempre la giurisdizione amministrativa, ai sensi dell'art. 103 Cost.<br> Questa distinzione è alla base del riterio di riparto <b>carenza di potere - cattivo uso del potere</b>: se la PA è carente di potere, ossia emana un atto senza che una norma le abbia attribuito tale potere, il diritto soggettivo del privato destinatario di quell'atto resiste, non si degrada a interesse legittimo, poiché tale atto è inesistente o nullo, e la carenza di potere può essere fatta valere davanti al G.O., giudice naturale dei diritti soggettivi. <br> Se, invece, la PA esercita un potere che la norma le attribuisce ma lo esercita in modo illegittimo, il diritto soggetti degrada ad interesse legittimo e, quindi, l'illegittimità dell'atto amministrativo dovrà essere fatta valere davanti al G.A. <br> Vi sono, tuttavia, <b>diritti soggettivi non degradabili</b>, che resistono di fronte all'esercizio del potere amministrativo. Ad es. contro gli atti amministrativi discriminatori, per motivi di razza o di origine etnica, sussite la giurisdizione del G.O., poiché si tratta di atti lesivi del diritto costituzionale e alla parri dignità sociale e alla non discriminazione (art. 3 Cost.), che resiste di fronte al potere amministrativo e non si trasforma, quindi, in interesse legittimo (Cass. S.U. 3670/2011). Un altro criterio utilizzato ai fini del riparto di giurisdizione è quello della <b>natura dell'atto amministrativo</b>: se l'atto è <b>discrezionale</b>, il privato vanta un interesse legittimo e la giurisdizione è del G.A. Se, invece, l'atto è <b>vincolato</b>, il privato è titolare di un diritto soggettivo e la giurisdizione è del G.O.</p>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="interesse_legittimo.html">Interesse legittimo&#187;</a>
</section>

</article>

</body>
</html>
