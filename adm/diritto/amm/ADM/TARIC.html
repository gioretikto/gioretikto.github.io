<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La nomenclatura combinata (NC) e il Sistema armonizzato (SA)">
	<title>La nomenclatura combinata (NC) e il Sistema armonizzato (SA)</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La nomenclatura combinata (NC) e il Sistema armonizzato (SA)</h1>

<p>La corretta classificazione delle merci importate assume particolare rilievo per l’operatore economico, in quanto dall’esatta attribuzione della nomenclatura combinata deriva la corretta applicazione delle imposte, dei regimi doganali e della procedura per l’attestazione dell’origine del prodotto. <br> Allo scopo di assicurare la massima concordanza e uniformità delle regole classificatorie applicate dai vari paesi, già nel 1973, il Consiglio di cooperazione doganale di Bruxelles, in seguito denominato WCO-World customs organization”, costituì il Comitato per il sistema armonizzato, con lo scopo di elaborare un sistema di nomenclatura merceologica basato sul precedente sistema classificatorio.</p>

<p>Nasce così il <b>Sistema armonizzato (SA)</b>, un sistema internazionale standardizzato che classifica ogni prodotto mediante una serie di numeri, in un linguaggio comune leggibile in ogni paese del mondo, con l’obiettivo di rispondere all’esigenza di gestire i rapporti internazionali in forza di un unico «linguaggio merceologico», che rappresenti le proprietà specifiche delle merci movimentate.<br> 
La Convenzione internazionale sul Sistema armonizzato (in vigore dal 1° gennaio 1988), adottata dal WCO, l’Organizzazione mondiale delle dogane, rappresenta, pertanto, il sistema di codifica delle merci riconosciuto e adottato da quasi tutti i paesi del mondo. <br> Il Sistema armonizzato costituisce un linguaggio comune del commercio internazionale, utilizzato anche per politiche commerciali, regole di origine, monitoraggio e controllo dei beni, tariffe e statistiche di trasporto, controllo delle quote, nonché analisi e ricerche economiche. Esso contiene, inoltre, una serie di previsioni volte ad assicurare la sua uniforme interpretazione e applicazione, al fine di facilitare i controlli doganali e il commercio internazionale. <br> Il Sistema armonizzato, in base al quale tutte le merci nell’ambito degli scambi internazionali sono identificate in maniera univoca, attualmente comprende 5205 gruppi di merci, nonché 99 capitoli, suddivisi in 21 sezioni, le quali corrispondono alla quasi totalità dei principali settori merceologici. La classificazione SA si dispiega su <b>6 cifre</b>: le prime due individuano il capitolo, la terza e la quarta la voce doganale, la quinta e la sesta la sottovoce doganale.<br> Il SA tuttavia, nonostante le numerosissime voci e sottovoci in cui si articola, non è sufficiente a soddisfare le esigenze di classificazione di paesi altamente industrializzati quali gli Stati Uniti, il Giappone, l’Unione europea, dove il grado di complessità merceologico è assai elevato.</p>

<p>L’Unione europea, pertanto, con reg. Cee 23 luglio 1987, n. 26585, ha istituito la <b>nomenclatura combinata (NC)</b>, arricchendo ulteriormente le varietà e le specifiche del Sistema armonizzato, mediante aggiunta di <b>due ulteriori cifre</b> alle sei già presenti del SA. La NC è quindi costituita da un codice numerico di otto cifre: le prime sei cifre, come già visto, indicano le voci e sottovoci del SA, mentre la settima e ottava cifra identificano le sottovoci NC.</p>

<p>Rispetto alla NC, che rappresenta una semplice nomenclatura, la <b>Tariffa integrata della Comunità (TARIC)</b> costituisce, invece, una vera e propria tariffa doganale” che stabilisce, per ogni categoria merceologica elencata nella NC, l’ammontare dei diritti doganali e degli altri prelievi corrispondenti, così come gli eventuali regolamenti comunitari cui la merce è soggetta. <br> La TARIC è pertanto lo strumento mediante il quale gli stati dell’Unione europea stabiliscono il regime doganale delle operazioni commerciali da e per l’estero. Rispetto alle otto cifre di codifica previste della NC, la <b>TARIC ne prevede altre due,</b> con lo scopo di codificare le ulteriori misure comunitarie specifiche: dalle misure commerciali (es. dazi antidumping e compensatori), a quelle restrittive della circolazione delle merci
(proibizioni e restrizioni all’importazione e all’esportazione, contingenti quantitativi), alle misure tariffarie (sospensioni, contingenti, massimali tariffari e altri tipi di preferenze tariffarie), e altre di tipo diverso (es. misure di sorveglianza, restituzioni all'esportazione, ecc.). <br> La TARIC rappresenta il risultato di un procedimento di classificazione delle merci che vede, quindi, la sua origine nell’emanazione, e successiva evoluzione, di due strumenti classificatori: il Sistema armonizzato (SA) e la Nomenclatura combinata (NC).</p>

<p>L’Unione europea, pertanto, ha dato vita a strumenti di classificazione, il sistema di Nomenclatura combinata e la Tariffa doganale comune, in grado di individuare non solo l’aliquota daziaria, ma anche tutte le disposizioni comunitarie applicabili alle merci classificabili sotto una determinata voce doganale, ossia il regime doganale di ogni prodotto importato.</p>

<p>Tali strumenti sono nati dalla volontà degli stati membri di usufruire di un sistema di classificazione merceologica unitario che consentisse, da un lato, di identificare ogni tipo di merce individuando in maniera immediata i dazi dovuti, nonché tutte le disposizioni comunitarie specifiche previste per gli scambi commerciali aventi a oggetto determinate categorie di beni, dall’altro di agevolare gli scambi internazionali, armonizzando e semplificando il linguaggio della classificazione merceologica.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
