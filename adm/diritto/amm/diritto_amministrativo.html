<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Diritto amministrativo">
	<title>Diritto amministrativo</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La nozione di pubblica amministrazione</h1>

<p>«Amministrazione» non è di per sé un concetto giuridico. Il termine amministrazione può assumere un duplice significato: da un lato, esso viene utilizzato come sinonimo di attività amministrativa, per indicare le funzioni svolte da una determinata struttura (<b>amministrazione in senso oggettivo</b>), dall’altro è impiegato per indicare la stessa struttura amministrativa che svolge tali attività (<b>amministrazione in senso soggettivo</b>).<br> Per il perseguimento dei propri fini, lo Stato si avvale di apparati che nel loro complesso formano la <b>Pubblica Amministrazione</b>, la quale agisce attraverso persone fisiche, preposte a organi, la cui attività è direttamente imputabile agli enti della cui organizzazione fanno parte.<br> Nel nostro ordinamento non vi è una nozione di pubblica amministrazione (al pari dell’assenza di quella di interesse legittimo); Nonostante che la sezione II del titolo III (dedicato al Governo) della parte II della Costituzione sia intitolata «La pubblica amministrazione», l'<a href="../cost/cost.html#97">art. 97</a> fa riferimento all'organizzazione dei «pubblici uffici». Neppure a livello di fonti primarie si può parlare di definizione di pubblica amministrazione. Le leggi, infatti, da questo punto di vista, sono tutte «finalizzate», ossia recano definizioni valide soltanto entro l'ambito della specifica disciplina che volta a volta le concerne. <br> Allo stato, la nozione più ampia ed attendibile appare senz'altro quella dell'<a href="165_01.html">art. 1</a>, c.2, D.Lgs. 165/2001, che tuttavia non ricomprende gli <b>enti pubblici economici</b> tra le amministrazioni pubbliche per la semplice ragione che il rapporto di lavoro dei loro dipendenti era già sottoposto ad una disciplina privatistica.</p>

<p>Anche se, come già anticipato, manca una definizione legislativa di Pubblica Amministrazione di carattere generale essa è inderogabilmente connessa all’oggetto della sua attività, ossia alla cura degli interessi pubblici, che costituisce anche il fine che essa deve perseguire, per legge. <br> Tale finalità, posta alla base dell’attività della Pubblica Amministrazione, può essere attuata non solo mediante l’esercizio di pubbliche funzioni e pubblici poteri, ma anche attraverso un’attività assoggettata alla disciplina prevista per i rapporti tra soggetti privati. <br>Ne deriva che l’attività amministrativa è quell’<b>attività pratica che lo Stato svolge per curare gli interessi pubblici che assume nei propri fini</b> (Zanobini).<br> Va approfondito che l’azione della Pubblica Amministrazione non si esaurisce esclusivamente nell’attività di diritto pubblico, ma sempre più spesso contempla l’<i>uso da parte di soggetti pubblici di forme e strumenti propri del diritto privato</i>. Si tratta di una volontà esplicitata dal legislatore con l’<a href="241_90.html#1">art. 1</a>, co. 1-bis, L. 7-8-1990, n. 241, ai sensi del quale “la Pubblica Amministrazione, nell’adozione di atti di natura non autoritativa, agisce secondo le norme di diritto privato salvo che la legge disponga diversamente”; in questo modo il negozio giuridico di diritto privato diventa uno degli strumenti con cui si possono raggiungere gli interessi pubblici e si pone quale valida alternativa al provvedimento unilaterale.</p>

<h2>La nozione di diritto amministrativo</h2>

<p>Si definisce <b>diritto amministrativo</b> il <b>complesso di norme e principi che regolano l’organizzazione e il funzionamento delle amministrazioni pubbliche</b>, sia con riferimento all’attività svolta sia alla disciplina dei rapporti che le stesse instaurano con altri soggetti. In altri termini è quella parte del diritto pubblico che <i>ha per oggetto l’organizzazione, le forme di attività e i mezzi della P.A.</i> e i conseguenti rapporti giuridici fra la medesima e gli altri soggetti (Zanobini). <br>Centrali nelle definizioni sopra riportate sono le nozioni di “attività amministrativa” e di “pubblica amministrazione”: il diritto amministrativo, infatti, potrebbe sinteticamente essere definito come la <b>disciplina giuridica dell’attività e dell’organizzazione delle amministrazioni pubbliche</b>. <br>Oltre alle norme che disciplinano la pubblica amministrazione sotto un profilo sostanziale rientrano poi nel diritto amministrativo, e ne costituiscono parte imprescindibile, anche quelle norme che disciplinano le diverse forme di tutela delle situazioni soggettive di quei soggetti che, in diverso modo, e per diverse ragioni, si trovano in conflitto con l’amministrazione (in tal caso, si parla di diritto processuale amministrativo).</p>

<h2>La funzione amministrativa e la funzione politica</h2>

<p>Gli interessi pubblici, oggetto dell’attività della Pubblica Amministrazione, vengono precedentemente determinati in sede politica: di conseguenza, l’attività amministrativa non è libera nei fini, ma vincolata a quelli prefissati dagli organi politici. Più precisamente, il legislatore stabilisce l’interesse pubblico da perseguire, lasciando all’organo amministrativo un margine più o meno ampio di scelta sul modo per farlo (la cosiddetta <i>discrezionalità</i>). In ordine a tale scelta l’organo deve ponderare l’interesse pubblico affidato alle sue cure (<i>interesse primario</i>) con gli altri interessi, pubblici o privati (interessi secondari), per definire come al meglio contemperarli. Fondamentale è, dunque, la distinzione tra la <b>funzione politica</b>, con cui lo Stato provvede alla scelta dei fini pubblici che l’amministrazione dovrà concretamente attuare e la <b>funzione amministrativa</b>, cioè l’attività con cui si curano praticamente gli interessi prestabiliti a monte dall’attività politica. Da tale distinzione deriva, poi, quella tra atti politici, contraddistinti dalla libertà nella scelta del fine, sia pure entro i limiti fissati nella Costituzione, e gli <b>atti di alta amministrazione</b>, caratterizzati, come quelli politici, da amplissima discrezionalità, ma destinati ad attuare i fini individuati a livello politico, svolgendo una funzione di raccordo fra l’indirizzo politico e l’attività amministrativa. La distinzione ha un importante riflesso giurisdizionale. Nel definire la giurisdizione generale del giudice amministrativo, l’articolo 7 del c.p.a afferma testualmente “non sono impugnabili gli atti o i provvedimenti emanati dal Governo nell’esercizio del potere politico”.</p>

<section aria-label="End">
<a href="index.html">Index</a>
<a href="regolamenti.html">Le fonti del diritto amministrativo; I regolamenti»</a>
</section>

</article>

</body>
</html>
