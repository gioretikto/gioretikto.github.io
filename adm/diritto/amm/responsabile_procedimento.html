<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Il responsabile del procedimento"/>
	<title>Il responsabile del procedimento</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Il responsabile del procedimento</h1>

<p>Tradizionalmente, una delle principali cause di cattivo funzionamento della macchina burocratica era l'assenza di certezza in ordine ai soggetti preposti allo svolgimento di determinate funzioni. <br>Con la figura del responsabile del procedimento invece, l'amministrazione si fa "persona", diviene "individuo" con cui dialogare, e al quale rivolgersi, per qualunque attività inerente il procedimento.</p>

<p>Agli <a href="241_90.html#4">artt. 4 e 5</a> la L. 241/1990 ha consacrato a livello generale la figura, del responsabile del procedimento, cui è assegnato il <b>ruolo di autorità guida del procedimento stesso</b>. L'introduzione di tale figura risponde alla primaria esigenza di <i>personalizzare</i> e <i>responsabilizzare</i> l'attività amministrativa, nonché di dare concreta attuazione dei principi di <b>trasparenza</b> ed <b>efficienza</b>.<br> Segnatamente la L.241/1990 prevede:</p>

<ul>
	<li><p>l'individuazione dell'unità organizzativa responsabile dell'istruttoria, e dell'adozione del provvdimento finale.</p></li>

	<li><p>l'assegnazione, da parte del dirigente di ciascuna unità organizzativa, a sé o ad altro addetto all'unità, della responsabilità dell'istruttoria nonché dell'adozione del provvedimento finale.</p></li>

</ul>

<p>La mancata nomina del responsabile comporta l'automatica attribuzione delle competenze di cui all'art. 6. L. 241/1990 al funzionario (dirigente) preposto all'unità organizzativa competente del procedimento.</p>

<h2>I compiti del responsabile</h2>

<p>Al responsabile del procedimento sono assegnati compiti di <b>impulso, direzione</b> e <b>coordinamento</b> dell'<i>istruttoria procedimentale</i> e, in via eventuale, di <i>decisione finale</i>. I suoi compiti sono dettagliatamente indicati nell'<a href="241_90.html">art. 6 L.241/1990</a>. Il responsabile del procedimento costituisce la figura centrale dell'<i>iter</i> procedimentale, a cui vengono assegnati compiti istruttori, ma anche predecisori, dovendo lo stesso redigere e trasmettere all'organo competente per l'adozione della decisione finale un atto contenente l'esame e la valutazione delle risultanze istruttorie, dal cui contenuto l'organo decidente può discostarsi solo motivatamente. 
In particolare, il responsabile del procedimento svolge i seguenti compiti:</p>

<ul>
	<li><p><b>Valutare</b>, ai fini istruttori, le condizioni di ammissibilità, i requisiti di legittimazione ed i presupposti che siano rilevanti per l'emanazione di provvedimento;</p></li>

	<li><p><b>accertare</b> d'ufficio i fatti, disponendo il compimento degli atti necessari, e adottare ogni misura per l’adeguato svolgimento dell'istruttoria. In particolare, può chiedere il rilascio di dichiarazioni e la rettifica di dichiarazioni o istanze, può esperire inoltre accertamenti tecnici ed ispezioni, nonché ordinare l’esibizione di documenti;</p></li>

	<li><p><b>proporreo</b>, avendone la competenza, convocare le conferenze di servizi di cui all'art. 14 della legge n. 241/1990;</p></li>

	<li><p><b>curare</b> le comunicazioni, le pubblicazioni e le notificazioni previste dalle leggi e dai regolamenti;</p></li>

	<li><p><b>adottare</b>, ove ne abbia la competenza, il provvedimento finale, ovvero trasmettere gli atti all'organo competente per l’adozione. L'organo competente per l'adozione del provvedimento finale, se diverso dal responsabile del procedimento, non può discostarsi da quanto emerso dall’istruttoria, se non indicandone la motivazione nel provvedimento finale.</p></li>

</ul> 

<p>Data la centralità del responsabile del procedimento nell’<i>iter</i> procedimentale, l’art. 6-bis, della legge n. 241/1990, detta specifiche previsioni per i casi di <b>conflitto di interesse</b>. Precisamente, dispone che il responsabile del procedimento — nonché i titolari degli uffici competenti ad adottare i pareri, le valutazioni tecniche, gli atti endoprocedimentali e il provvedimento finale — devono <b>astenersi</b> da tali attività in caso di conflitto di interessi, <b>segnalando</b> ogni situazione di conflitto, anche potenziale, al fine di garantire la trasparenza dell’azione della P.A.</p>

<section aria-label="End">
<a href="fasi_procedimento.html">&#171;Le fasi del procedimento</a>
<a href="index.html">Index</a>
<a href="comu_avvio_proced.html">La comunicazione di avvio del procedimento&#187;</a>
</section>

</article>

</body>
</html>
