<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La responsabilità"/>
	<title>La responsabilità</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<div class="content">

<h1>La responsabilità</h1>

<p>Dall’inosservanza di norme giuridiche da parte degli agenti pubblici deriva la responsabilità di questi ultimi. Lo stesso <a href="../costituzionale/costituzione.html#28">art. 28 Cost.</a> stabilisce che «i funzionari e i dipendenti dello Stato e degli Enti pubblici sono direttamente responsabili secondo le leggi penali, civili e amministrative, degli atti compiuti in violazione di diritti». A seconda della rilevanza dell’inosservanza delle norme giuridiche ovvero della condotta tenuta dall’agente, la responsabilità rileverà solo ad alcuni fini, ovvero a fini plurimi nel contesto ordinamentale; in altri termini un comportamento potrà essere rilevante esclusivamente per una tipologia di responsabilità (ad es. il danneggiamento colposo rileva soltanto a fini civilistici) ovvero per tutte le possibili ipotesi di responsabilità (ad es. l’impossessamento illegittimo di beni pubblici da parte del dipendente determina responsabilità civile, penale, amministrativa e disciplinare insieme).</p>

<p>La forma tipica di responsabilità che si incontra nel nostro ordinamento in relazione ad un fatto illecito è la responsabilità civile, sancita dall’art. 2043 C.C. che testualmente sancisce: «Qualunque fatto doloso 0 colposo, che cagiona ad altri un danno ingiusto, obbliga colui che ha commesso il fatto a risarcire il danno». La trasposizione della norma civilistica e del principio costituzionale di responsabilità nei confronti dei pubblici dipendenti è stata attuata dal D.P.R. 10 gennaio 1957, n. 3 a mente del cui art. 22: «L'impiegato che, nell’esercizio delle attribuzioni ad esso conferite dalle leggi o dai regolamenti, cagioni ad altri un danno ingiusto... è personalmente obbligato a risarcirlo. L'azione di risarcimento nei suoi confronti può essere esercitata congiuntamente con l’azione diretta nei confronti dell’Amministrazione qualora, in base alle norme ed ai principi vigenti dell'ordinamento giuridico, sussista anche la responsabilità dello Stato». La responsabilità civile personale dell’impiegato sussiste tanto se la violazione del diritto del terzo sia cagionata dal compimento di atti o operazioni, quanto se detta violazione consista nell’omissione o nel ritardo ingiustificato di atti o operazioni al cui compimento l’impiegato sia obbligato per legge o per regolamento; tuttavia il Legislatore individua un criterio limitativo di questa responsabilità, ritenendo che essa sussista soltanto quando il fatto causativo di danno sia imputabile al dipendente per dolo o colpa grave.</p>

<p>La limitazione della responsabilità civile del dipendente pubblico ai soli casi di dolo e di colpa grave è stata costantemente dibattuta in dottrina tra quanti hanno ritenuto che essa sia contrastante con il principio di responsabilità sancito dall’art. 28 Cost. e quanti hanno affermato che la sola esclusione della responsabilità risarcitoria per culpa levis è compatibile con la necessità che l’azione dei dipendenti pubblici non sia frenata dal timore dell’esposizione al rischio di rispondere personalmente del fatto compiuto. Ovviamente, sebbene il dipendente risponda soltanto per i casi di dolo e di colpa grave, l’Amministrazione è sempre corresponsabile dell’azione del proprio dipendente ed è tenuta a risponderne in via risarcitoria a prescindere dall’<i>animus</i> dell'agente, con la conseguenza che esiste un’ampia casistica in cui il risarcimento del danno a terzi per fatto del dipendente ridonderà in esclusivo danno dell’Amministrazione da cui questi dipende. Non va dimenticato, inoltre, che il precetto costituzionale espresso dall'art. 28 Cost., nella parte in cui esprime la risarcibilità del danno direttamente da parte del dipendente al caso della violazione dei diritti, non esclude che detta responsabilità diretta possa essere ricondotta a questi in caso di lesione di interessi legittimi; in altri termini, se è vero com'è vero che l’Amministrazione risponde a carattere risarcitorio nel caso in cui leda un interesse legittimo, è altrettanto vero che si possa prospettare una ricaduta risarcitoria anche direttamente sull’agente pubblico che abbia materialmente cagionato il danno, benché non manchino, sul punto, consistenti dibattiti in ordine all’individuazione del giudice competente a decidere della questione. In ordine alla <b>responsabilità penale</b> va rammentato che la nostra Costituzione esprime all’art. 27 il principio che «/a responsabilità penale è personale»; in tal senso, a dispetto di quanto accade per la responsabilità civile, non esistono forme di attenuazione della responsabilità penale nei confronti del dipendente pubblico che giammai sarà chiamato istituzionalmente, per realizzare l’assolvimento delle proprie mansioni, a violare la legge penale. Dalla violazione della legge penale consegue l'applicazione della pena esclusivamente nei confronti del dipendente pubblico che è, peraltro, sottoposto a particolare attenzione dal Legislatore che ha tessuto una trama di reati “propri” riconducibili a chi assuma la qualità di pubblico ufficiale o incaricato di pubblico servizio. <br> Differente è la <b>responsabilità amministrativa</b>, su cui si pronuncia la Corte dei Conti e che viene comunemente distinta in responsabilità contabile e responsabilità amministrativa in senso stretto, rispettivamente previste dall'art. 81 e dall’art. 82 R.D. 18 novembre 1923, n. 2440 (Legge di contabilità generale dello Stato). <br>La <b>responsabilità contabile</b> è quella riconosciuta nei confronti di tutti gli agenti pubblici che, avendo il maneggio di pubblico denaro ed essendo tenuti per legge al rendimento del conto, sono tenuti ad una gestione regolare e senza ammanchi di cassa; pertanto la sola irregolarità formale nella tenuta del conto è già foriera di responsabilità contabile. La <b>responsabilità amministrativa in senso stretto</b> è anche detta responsabilità per danni all’Erario in quanto «l’impiegato pubblico che per azione od omissione, anche solo colposa, nell'esercizio delle sue funzioni, cagioni danno allo Stato, è tenuto a risarcirlo». Si tratta pertanto di una responsabilità che scaturisce da un illecito comportamento di un dipendente pubblico contrario ai doveri di diligenza e prudenza, causativo di un danno patrimoniale all’Amministrazione. Le frontiere del <b>danno erariale</b> si sono progressivamente estese negli ultimi anni: essenzialmente il dipendente che procuri un danno
materiale diretto all’Amministrazione rappresenta il caso tipico di questa forma di responsabilità: in questa ipotesi è stata fatta ricadere, successivamente, anche la vicenda recuperatoria delle somme sborsate dell’Amministrazione che sla stata costretta a risarcire un danno, nei confronti di terzi, per un comportamento illecito del proprio dipendente; ancora più recentemente la giurisdizione contabile in materia di danno erariale è stata estesa anche all’ipotesi di danno all'immagine dell’Amministrazione quando un dipendente, condannato per reati contro la Pubblica Amministrazione, abbia, attraverso il suo comportamento, creato un nocumento al buon nome ed alla credibilità dell’Amministrazione di appartenenza; da ultimo la responsabilità erariale è stata anche riconosciuta per la figura del danno da disservizio, ovvero per quel danno indiretto che si riflette sull’organizzazione amministrativa per effetto della negligenza del dipendente e che si risolve nel doppio aspetto di perdita esterna di credibilità dell’Amministrazione e della difficoltà di ripristinare l’azione amministrativa secondo i parametri dell'efficienza e dell’efficacia.</p>

<h2>Sanzioni</h2>

<p>Accanto alle figure costituzionalmente previste di responsabilità per i dipendenti pubblici non va trascurata la responsabilità disciplinare, che ai sensi dell’art. 55 D.Lgs. 30 marzo 2001, n. 165, dopo aver sancito che al pubblico impiego privatizzato si applicano le disposizione dell’art. 2106 C.C., affida al Codice disciplinare ed alla contrattazione collettiva la definizione della tipologia delle infrazioni e delle relative sanzioni. Le sanzioni disciplinari tipiche emergenti dalla contrattazione collettiva sono:</p>

<ul>
	<li><p>il rimprovero verbale;</p></li>
	<li><p>il rimprovero scritto (censura);</p></li>
	<li><p>la multa, dall'importo variabile fino ad un massimo di 4 ore di retribuzione;</p></li>
	<li><p>la sospensione del lavoro e della retribuzione fino a 10 giorni;</p></li>
	<li><p>il licenziamento con preavviso;</p></li>
	<li><p>il licenziamento senza preavviso.</p></li>
</ul>

<div class="def">

<p><b>Dispositivo dell'art. 55 sexies TUPI</b>. <br> 1. La violazione di obblighi concernenti la prestazione lavorativa, che abbia determinato la condanna dell'amministrazione al risarcimento del danno, comporta comunque, nei confronti del dipendente responsabile, l'applicazione della sospensione dal servizio con privazione della retribuzione da un minimo di tre giorni fino ad un massimo di tre mesi, in proporzione all'entità del risarcimento, salvo che ricorrano i presupposti per l'applicazione di una più grave sanzione disciplinare. <br> 2. Fuori dei casi previsti nel comma 1, il lavoratore, quando cagiona grave danno al normale funzionamento dell'ufficio di appartenenza, per inefficienza o incompetenza professionale accertate dall'amministrazione ai sensi delle disposizioni legislative e contrattuali concernenti la valutazione del personale delle amministrazioni pubbliche, è collocato in <a href="mutamenti_lavoro_pubblico.html">disponibilità</a>, all'esito del procedimento disciplinare che accerta tale responsabilità, e si applicano nei suoi confronti le disposizioni di cui all'articolo 33, comma 8, e all'articolo 34, commi 1, 2, 3 e 4. Il provvedimento che definisce il giudizio disciplinare stabilisce le mansioni e la qualifica per le quali può avvenire l'eventuale ricollocamento. Durante il periodo nel quale è collocato in disponibilità, il lavoratore non ha diritto di percepire aumenti retributivi sopravvenuti. <br> 3. Il mancato esercizio o la decadenza dall'azione disciplinare, dovuti all'omissione o al ritardo, senza giustificato motivo, degli atti del procedimento disciplinare, inclusa la segnalazione di cui all'articolo 55 bis, comma 4, ovvero a valutazioni manifestamente irragionevoli di insussistenza dell'illecito in relazione a condotte aventi oggettiva e palese rilevanza disciplinare, comporta, per i soggetti responsabili, l'applicazione della sospensione dal servizio fino a un massimo di tre mesi, salva la maggiore sanzione del licenziamento prevista nei casi di cui all'articolo 55 quater, comma 1, lettera f-ter), e comma 3-quinquies. Tale condotta, per il personale con qualifica dirigenziale o titolare di funzioni o incarichi dirigenziali, è valutata anche ai fini della responsabilità di cui all'articolo 21 del presente decreto. Ogni amministrazione individua preventivamente il titolare dell'azione disciplinare per le infrazioni di cui al presente comma commesse da soggetti responsabili dell'ufficio di cui all'articolo 55 bis, comma 4. <br> 4. La responsabilità civile eventualmente configurabile a carico del dirigente in relazione a profili di illiceità nelle determinazioni concernenti lo svolgimento del procedimento disciplinare è limitata, in conformità ai principi generali, ai casi di dolo o colpa grave.</p>

</div>

<p>Peculiari sono le sanzioni disciplinari per i dirigenti pubblici che vanno dalla revoca dell'incarico e destinazione ad altro incarico alla risoluzione del rapporto di lavoro. Si tratta di una forma speciale di <b>responsabilità</b>, definita <b>di risultato</b>, che essenzialmente sanziona il mancato raggiungimento degli obiettivi, ovvero l'inosservanza delle direttive imputabili al dirigente.</p>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="sulfides.html">Sulfides&#187;</a>
</section>

</div>

</body>
</html>
