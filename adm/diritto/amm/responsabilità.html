<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La responsabilità del dipendente"/>
	<title>La responsabilità del dipendente</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La responsabilità del dipendente</h1>

<p>Diverse le forme di responsabilità contestabili al pubblico dipendente: penale, civile, erariale e contabile, disciplinare. Ai sensi dell’art. 28 Cost., “i funzionari e i dipendenti dello Stato e degli enti pubblici sono direttamente responsabili, secondo le leggi penali, civili e amministrative, degli atti compiuti in violazione di diritti. In tali casi la responsabilità civile si estende allo Stato e agli enti pubblici”. <br>  La <b>responsabilità dell’impiegato</b> per violazione di norme giuridiche può assumere natura:</p>

<ul>
	<li><p><b>penale</b> per il compimento di reati, in particolare contro la P.A.;</p></li>
	<li><p><b>civile</b> di tipo risarcitorio per i danni patrimoniali arrecati alla P.A. (sancita dall’<a href="../civile/cc.html#2043">art. 2043 C.C</a>); <b>amministrativa</b> per inosservanza dolosa o colposa degli obblighi di servizio;</p></li>
	<li><p><b>contabile</b> per violazione delle norme sui procedimenti di spesa;</p></li>
	<li><p><b>dirigenziale</b> quale figura specifica di responsabilità</p></li>
	<li><p><b>disciplinare</b>.</p></li>
</ul>

<p>Sulla <b>responsabilità amministrativa</b>, si pronuncia la Corte dei Conti e viene comunemente distinta in responsabilità contabile e responsabilità amministrativa in senso stretto, rispettivamente previste dall'art. 81 e dall’art. 82 R.D. 18 novembre 1923, n. 2440 (Legge di contabilità generale dello Stato). <br>La <b>responsabilità contabile</b> è quella riconosciuta nei confronti di tutti gli agenti pubblici che, avendo il maneggio di pubblico denaro ed essendo tenuti per legge al rendimento del conto, sono tenuti ad una gestione regolare e senza ammanchi di cassa; pertanto la sola irregolarità formale nella tenuta del conto è già foriera di responsabilità contabile. La <b>responsabilità amministrativa in senso stretto</b> è anche detta responsabilità per danni all’Erario in quanto «l’impiegato pubblico che per azione od omissione, anche solo colposa, nell'esercizio delle sue funzioni, cagioni danno allo Stato, è tenuto a risarcirlo». Si tratta pertanto di una responsabilità che scaturisce da un illecito comportamento di un dipendente pubblico contrario ai doveri di diligenza e prudenza, causativo di un danno patrimoniale all’Amministrazione. Le frontiere del <b>danno erariale</b> si sono progressivamente estese negli ultimi anni: essenzialmente il dipendente che procuri un danno materiale diretto all’Amministrazione rappresenta il caso tipico di questa forma di responsabilità: in questa ipotesi è stata fatta ricadere, successivamente, anche la vicenda recuperatoria delle somme sborsate dell’Amministrazione che sla stata costretta a risarcire un danno, nei confronti di terzi, per un comportamento illecito del proprio dipendente; ancora più recentemente la giurisdizione contabile in materia di danno erariale è stata estesa anche all’ipotesi di danno all'immagine dell’Amministrazione quando un dipendente, condannato per reati contro la Pubblica Amministrazione, abbia, attraverso il suo comportamento, creato un nocumento al buon nome ed alla credibilità dell’Amministrazione di appartenenza; da ultimo la responsabilità erariale è stata anche riconosciuta per la figura del danno da disservizio, ovvero per quel danno indiretto che si riflette sull’organizzazione amministrativa per effetto della negligenza del dipendente e che si risolve nel doppio aspetto di perdita esterna di credibilità dell’Amministrazione e della difficoltà di ripristinare l’azione amministrativa secondo i parametri dell'efficienza e dell’efficacia.</p>

<h2>La responsabilità disciplinare</h2>

<p>Nella <b>responsabilità disciplinare</b>, aggiuntiva rispetto a quella penale, civile, amministrativo-contabile e dirigenziale, incorre il lavoratore che non osserva gli obblighi assunti e stabiliti nella contrattazione collettiva e recepiti nel contratto individuale, dalla legge o dal codice di comportamento. <br> Tale responsabilità comporta l’applicazione da parte del datore di lavoro di sanzioni conservative (richiamo, multa, sospensione dal servizio e dalla retribuzione) o espulsive (licenziamento con o senza preavviso). <br> Il d.lgs. 20 giugno 2016, n. 116 (<b>decreto Madia</b>), ha accentuato la gravità disciplinare di talune condotte, in particolare quella di fa/sa attestazione della presenza del dipendente in servizio, ora comportante la sospensione cautelare immediata senza stipendio del dipendente entro quarantotto ore (art. 55- quater, co. 3 bis, d. lgs. 30 marzo 2001, n. 165), e, se confermata, il licenziamento del dipendente ritenuto colpevole entro trenta giorni (art. 55-quater, co. 3 ter).</p>

<h2>Il procedimento disciplinare</h2>

<p>La <b>competenza</b> per le infrazioni di minore gravità, per le quali è prevista l'irrogazione della sanzione del rimprovero verbale, spetta al responsabile della struttura, presso cui presta servizio il dipendente.<br>  Se la sanzione in astratto applicabile è più grave del rimprovero verbale, il responsabile della struttura è tenuto a segnalare entro dieci giorni all'ufficio competente per i procedimenti disciplinari i
fatti ritenuti di rilevanza disciplinare di cui abbia avuto conoscenza. <br>Ed invero, ciascuna amministrazione, secondo il proprio ordinamento, individua un ufficio competente per i procedimenti disciplinari (art. 55-bis, comma 4, d.lgs. n. 165 del 2001), che contesta l'addebito al dipendente, lo convoca per il contraddittorio a sua difesa, istruisce il procedimento disciplinare ed applica l'eventuale sanzione.<br> Ogni provvedimento disciplinare, ad eccezione del rimprovero verbale, deve essere adottato previa tempestiva contestazione scritta dell'addebito al dipendente. <br>  In particolare, il d.lgs. n. 150 del 2009 stabilisce che l'Ufficio competente per i procedimenti disciplinari, con immediatezza e comunque non oltre trenta giorni decorrenti dal ricevimento della segnalazione, ovvero dal momento in cui abbia altrimenti avuto piena conoscenza dei fatti ritenuti di rilevanza disciplinare, provvede alla contestazione scritta dell’addebito e convoca l’interessato, con un preavviso di almeno venti giorni, per l'audizione del contraddittorio a sua difesa. Il procedimento deve concludersi, con l'atto di archiviazione o di irrogazione della sanzione, entro 120 giorni dalla contestazione dell’addebito. <br> Il <b>procedimento disciplinare</b> nel pubblico impiego si fonda su alcuni basilari principi:</p>

<ol>
	<li><p>l'<i>obbligatorietà dell'azione disciplinare</i>. A differenza di quanto previsto nell'impiego privato, dove la scelta del datore di sanzionare o meno il lavoratore è discrezionale (nei limiti del divieto di discriminazioni), nell'impiego presso la P.A. l’azione disciplinare è obbligatoria;</p></li>

	<li><p>la <i>proporzionalità della sanzione disciplinare rispetto ai fatti commessi;</i></p></li>

	<li><p>la tempestività dell’azione disciplinare. Come nell'impiego privato, anche in quello pubblico l'attivazione e la conclusione del procedimento disciplinare deve essere tempestiva, e cioè immediata;</p></li>

	<li><p>la <i>tassatività delle sanzioni disciplinari</i>, che sono solo quelle stabilite;</p></li>

	<li><p>la gradualità sanzionatoria. |l sistema sanzionatorio disciplinare deve ispirarsi alla progressiva e graduale crescita delle sanzioni comminabili di pari passo rispetto alla crescente gravità dei fatti commessi;</p></li>

	<li><p>il contraddittorio procedimentale, in forza del quale va data la possibilità all'incolpato di esporre le sue ragioni e di difendersi.</p></li>

</ol>

<p>La pendenza per il medesimo fatto di un <b>procedimento dinanzi al giudice penale</b> non comporta necessariamente la sospensione del procedimento disciplinare. Tuttavia, se il procedimento disciplinare non sospeso si era concluso con una sanzione ed il successivo procedimento penale con l'assoluzione perché il fatto non sussiste o perché non costituisce illecito penale o perché il lavoratore non lo ha commesso, su istanza della parte interessata da proporsi entro 6 mesi dal passaggio in giudicato della sentenza, il procedimento disciplinare deve essere riaperto e lo stesso può concludersi con la conferma o modifica della sanzione. Viceversa, se il procedimento disciplinare si era concluso con l'archiviazione e il procedimento penale con una sentenza irrevocabile di condanna, l’amministrazione è tenuta a riaprire la procedura disciplinare per adeguare le determinazioni conclusive all'esito del giudizio penale. La riapertura del procedimento disciplinare si avrà altresì nel caso in cui il procedimento penale si è concluso con
una condanna e il fatto addebitato comporta l'applicazione della sanzione disciplinare del licenziamento, mentre al termine del procedimento disciplinare era stata adottata una sanzione diversa.</p>

<h2 id="sanzioni">Sanzioni</h2>

<p>Accanto alle figure costituzionalmente previste di responsabilità per i dipendenti pubblici non va trascurata la responsabilità disciplinare, che ai sensi dell’art. 55 D.Lgs. 30 marzo 2001, n. 165, dopo aver sancito che al pubblico impiego privatizzato si applicano le disposizione dell’<a href="../civile/cc.html#2106">art. 2106 C.C.</a>, affida al Codice disciplinare ed alla contrattazione collettiva la definizione della tipologia delle infrazioni e delle relative sanzioni. Le sanzioni disciplinari tipiche emergenti dalla contrattazione collettiva sono:</p>

<ul>
	<li><p>il rimprovero verbale;</p></li>
	<li><p>il rimprovero scritto (censura);</p></li>
	<li><p>la multa, dall'importo variabile fino ad un massimo di 4 ore di retribuzione;</p></li>
	<li><p>la sospensione del lavoro e della retribuzione fino a 10 giorni;</p></li>
	<li><p>il licenziamento con preavviso;</p></li>
	<li><p>il licenziamento senza preavviso.</p></li>
</ul>

<div class="def">

<p><b>Dispositivo dell'art. 55 sexies TUPI</b>. <br> 1. La violazione di obblighi concernenti la prestazione lavorativa, che abbia determinato la condanna dell'amministrazione al risarcimento del danno, comporta comunque, nei confronti del dipendente responsabile, l'applicazione della sospensione dal servizio con privazione della retribuzione da un minimo di tre giorni fino ad un massimo di tre mesi, in proporzione all'entità del risarcimento, salvo che ricorrano i presupposti per l'applicazione di una più grave sanzione disciplinare. <br> 2. Fuori dei casi previsti nel comma 1, il lavoratore, quando cagiona grave danno al normale funzionamento dell'ufficio di appartenenza, per inefficienza o incompetenza professionale accertate dall'amministrazione ai sensi delle disposizioni legislative e contrattuali concernenti la valutazione del personale delle amministrazioni pubbliche, è collocato in <a href="mutamenti_lavoro_pubblico.html">disponibilità</a>, all'esito del procedimento disciplinare che accerta tale responsabilità, e si applicano nei suoi confronti le disposizioni di cui all'articolo 33, comma 8, e all'articolo 34, commi 1, 2, 3 e 4. Il provvedimento che definisce il giudizio disciplinare stabilisce le mansioni e la qualifica per le quali può avvenire l'eventuale ricollocamento. Durante il periodo nel quale è collocato in disponibilità, il lavoratore non ha diritto di percepire aumenti retributivi sopravvenuti. <br> 3. Il mancato esercizio o la decadenza dall'azione disciplinare, dovuti all'omissione o al ritardo, senza giustificato motivo, degli atti del procedimento disciplinare, inclusa la segnalazione di cui all'articolo 55 bis, comma 4, ovvero a valutazioni manifestamente irragionevoli di insussistenza dell'illecito in relazione a condotte aventi oggettiva e palese rilevanza disciplinare, comporta, per i soggetti responsabili, l'applicazione della sospensione dal servizio fino a un massimo di tre mesi, salva la maggiore sanzione del licenziamento prevista nei casi di cui all'articolo 55 quater, comma 1, lettera f-ter), e comma 3-quinquies. Tale condotta, per il personale con qualifica dirigenziale o titolare di funzioni o incarichi dirigenziali, è valutata anche ai fini della responsabilità di cui all'articolo 21 del presente decreto. Ogni amministrazione individua preventivamente il titolare dell'azione disciplinare per le infrazioni di cui al presente comma commesse da soggetti responsabili dell'ufficio di cui all'articolo 55 bis, comma 4. <br> 4. La responsabilità civile eventualmente configurabile a carico del dirigente in relazione a profili di illiceità nelle determinazioni concernenti lo svolgimento del procedimento disciplinare è limitata, in conformità ai principi generali, ai casi di dolo o colpa grave.</p>

</div>

<p>Peculiari sono le sanzioni disciplinari per i dirigenti pubblici che vanno dalla revoca dell'incarico e destinazione ad altro incarico alla risoluzione del rapporto di lavoro. Si tratta di una forma speciale di <b>responsabilità</b>, definita <b>di risultato</b>, che essenzialmente sanziona il mancato raggiungimento degli obiettivi, ovvero l'inosservanza delle direttive imputabili al dirigente.</p>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="sulfides.html">Sulfides&#187;</a>
</section>

</article>

</body>
</html>
