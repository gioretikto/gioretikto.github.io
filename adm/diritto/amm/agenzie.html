<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Il decreto istitutivo: il D.Lgs. 300/1999">
	<title>Il decreto istitutivo: il D.Lgs. 300/1999</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Il decreto istitutivo: il D.Lgs. 300/1999</h1>

<p>L'introduzione del modello organizzativo dell'agenzia all'interno dell'amministrazione finanziaria dello Stato ha da una parte "liberato" il MEF dal fardello delel funzioni a carattere tecnico-opeartivo, con coneguente riduzione delle sue dimensioni (basti pensare il personale impiegato preso le agenzie è oltre cinque volte quello impiegato presso il dicastero). La scelta organizzativa operata dalla cd. riforma Bassanini ha anche consentito un esercizio più efficace di quelle stesse funzioni.</p>

<p>In linea generale la locuzione agenzia governativa o agenzia pubblica designa un ente pubblico o un’organizzazione, dotata di una certa autonomia nell’ambito della pubblica amministrazione statale, cui sono attribuite specifiche funzioni. Il termine trova la sua origine nei paesi anglosassoni: si rimanda soprattutto al programma <i>Next Steps</i> avviato nel Regno Unito nel 1988, che ha condotto alla istituzione di un centinaio di <i>executive agencies</i>.</p>

<p>La seguente è una raccomandazione che rappresenta il punto focale di una relazione al Primo Ministro britannico, pubblicata nel 1988 dall’<i>Efficiency Unit intitolata Improving Management in Governement</i>: the <i>Next Steps</i>. La relazione, commissionata per valutare lo stato dell’Amministrazione centrale, analizza i miglioramenti ottenuti da riforme precedenti, i problemi ancora irrisolti, e suggerisce i passi (<i>Next Steps</i>) per ottenere un ulteriore miglioramento che si riconducono all’adozione del modello dell’Agenzia.</p>

<p class="small">“Raccomandiamo che vengono stabilite delle Agenzie per svolgere le funzioni esecutive del governo all’interno di una politica e di un quadro di risorse definiti dai dipartimenti. Un Agenzia di questo tipo, potrà essere parte della pubblica amministrazione, o potrà svolgere le proprie funzioni al di fuori dei suoi confini. La scelta e la definizione di opportune agenzie è primariamente decisione dei Ministri e dei manager di alto livello dei dipartimenti. In alcuni casi blocchi molto ampi di attività, comprendendo virtualmente tutto il dipartimento potranno essere gestiti in questo modo. 
In altri casi, dove la scala delle attività è troppo piccola per un’organizzazione completamente separata, potrebbe invece essere opportuno avere una o più piccole agenzie operanti all’interno
del dipartimento.”</p>

<p>Traendo ispirazione dal modello britannico, il legislatore nazionale, con il <b>D.Lgs. 30-7-1999, n. 300</b> ha attuato la riforma dell’organizzazione del Governo che prevede, per quanto in questa sede d’interesse, l’istituzione delle <b>Agenzie fiscali nell’ambito del Ministero dell’economia e delle finanze (MEF)</b>. <br> Il testo normativo richiamato si inserisce, invero, in un percorso complessivo di innovazione dell’apparato centrale: all’epoca, anche per effetto della spinta decisiva impressa dal processo di integrazione europea, l’amministrazione veniva chiamata a farsi carico in misura crescente, di funzioni operative o altamente specialistiche per cui diventava urgente l’individuazione di soluzioni amministrative in grado di garantire una efficienza maggiore rispetto a quella offerta dal modello degli uffici ministeriali e la partecipazione dei livelli di governo substatali.<br> Le amministrazioni statali vengono così gradatamente ad assumere forme e strutture differenziate, posto che il modello ministeriale:</p>

<ul>
	<li><p>da un lato, aveva perduto da tempo l’unicità propria dell’originario disegno organizzativo sabaudo, subendo un processo di disarticolazione in un complesso di uffici e organi a rilevanza esterna, non meramente servente;</p></li>

	<li><p>e dall’altro, cessava di essere la forma esclusiva e costante dell’assetto organizzativo dello Stato, configurandosi quest’ultimo in modo sempre più disaggregato attraverso articolazioni di figure soggettive eterogenee e multiformi, variamente collegate con l’apparato ministeriale o con il suo vertice politico.</p></li>

</ul>

<p>Entrano così in crisi i tradizionali meccanismi di imputazione dell’attività-funzione alla Amministrazione statale, unitariamente intesa, ed entrano del pari in crisi i vecchi modelli di decentramento e di ridistribuzione di funzioni statali a favore di strutture organizzative parallele.<br> Sulla scorta di tali esigenze il legislatore matura il disegno di reingegnerizzare il “modello ministeriale” caratterizzato da uno stretto collegamento tra il Ministro e la struttura amministrativa, introducendo un modello avente come peculiarità principale quella di una maggiore distinzione tra le strutture a diretto servizio del Ministro, in qualità di responsabile politico, e le strutture organizzative, denominate agenzie, caratterizzate da una organizzazione flessibile e da elevata professionalità cui attribuire compiti prevalentemente gestionali. Tale conclusione, del resto, è confermata anche dalla relazione governativa, ove si legge che il D.Lgs. 300/1999 delinea un modello di “amministrazione fiscale per agenzie” che ha lo scopo di separare i compiti di elaborazione delle politiche fiscali, di indirizzo, monitoraggio e vigilanza, affidati al Ministero, dalle attività e responsabilità gestionali, devolute alle agenzie. Soggiunge la citata fonte che, mediante la descritta separazione, si è inteso consentire che le agenzie esercitino le funzioni pubbliche loro attribuite con una gestione manageriale, improntata a criteri di efficienza, efficacia, economicità e trasparenza. Per ottenere ciò viene concessa ampia autonomia in tutti i settori (regolamentare, amministrativo, patrimoniale, organizzativo, contabile
e finanziario) e viene attribuita la personalità giuridica di diritto pubblico.</p>

<p>Per la riforma, le “Agenzie” sono strutture organizzative mediante le quali dovrebbero essere svolte prevalentemente “attività a carattere tecnico operativo” anche se alcune svolgono pure funzioni regolatorie (art. 8 D.Lgs. 300/1999). Il dato caratteristico generale, comunque, è dato dalla circostanza che esse “operano al servizio delle amministrazioni pubbliche”, comprese quelle regionali e locali.</p>

<p>In tale quadro significativa è stata la riorganizzazione che ha riguardato proprio l’Amministrazione finanziaria. Accanto, infatti, alla soppressione del Ministero delle finanze e al suo accorpamento con il Ministero del tesoro (con la conseguente assunzione, a partire dalla prima legislatura successiva a quella di entrata in vigore della riforma, della denominazione di Ministero dell’economia e delle finanze), è stata poi radicalmente mutata la struttura centrale e periferica di tale amministrazione. Il legislatore, come si analizzerà in seguito, ha adottato, con maggiore decisione rispetto a quello generale, il modello di una struttura organizzativa che tiene separato il momento di indirizzo politico dai compiti di amministrazione attiva. Ciò è avvenuto attraverso l’adozione di una struttura che, pur prevedendo al suo interno le Agenzie, le disciplina in modo peculiare dotandole di caratteristiche in parte diverse rispetto a quelle delle agenzie ordinarie. Di qui i tratti distintivi della figura: il peculiare rapporto con il governo, l’organizzazione interna, le attribuzioni tecnico-operative.</p>

<h2>Convenzioni</h2>

<p>Le attività delle Agenzie fiscali sono regolate sulla base di convenzioni triennali stipulate con il Ministro dell'Economia e delle Finanze. La programmazione degli obiettivi delle Agenzie, il coordinamento generale del sistema e la verifica dei risultati previsti dalle convenzioni annuali garantiscono l’unità di indirizzo dell’Amministrazione finanziaria.</p>

<h2>Il carattere “speciale” dell’Agenzia</h2>

<p>Le principali tipologie di agenzie amministrative delineate dal D.Lgs. 300/1999 (di seguito decreto istitutivo) sono due. La prima, che può dirsi “<b>generale</b>”, è disciplinata dalle disposizioni contenute negli articoli 8 e 9, eventualmente integrate dalle normative settoriali (si pensi, ad esempio, all’Agenzia industrie difesa, che gestisce le attività delle unità produttive e industriali dell’amministrazione della difesa). Il secondo è quello delle agenzie soggette a una “disciplina <b>speciale</b>”, derogatoria rispetto a quella del modello generale. Tale disciplina può essere caratterizzata da una più accentuata autonomia, come nel caso specifico dell’Agenzia delle Dogane e dei Monopoli (articoli 10 e 57 ss.) Nel caso del modello ordinario i poteri di indirizzo e di vigilanza ministeriale, pur essendo fissati dai singoli statuti, devono, in ogni caso, comprendere l’approvazione dei programmi di attività, dei bilanci preventivi e dei rendiconti, l’emanazione di direttive
che indichino gli obiettivi da raggiungere, l’acquisizione di dati e notizie e l’effettuazione di ispezioni per accertare l’osservanza delle prescrizioni impartite e l’indicazione di eventuali specifiche attività da intraprendere (art. 8, co. 4, lett. d, D.Lgs. 300/1999). <br> Inoltre, il modello generale di agenzia prevede che al vertice della organizzazione interna sia individuato un Direttore generale di nomina governativa (art. 8, co. 3, D.Lgs. 300/1999). Ancora, le agenzie “generali” sono in sostanza prive di autonomia statutaria: i relativi statuti sono atti proposti dal Presidente del Consiglio dei ministri e dai Ministri competenti e adottati con regolamento governativo (art. 8, co. 4, D.Lgs. 300/1999). <br>L’Agenzia delle Dogane e dei Monopoli è invece soggetta a una disciplina speciale. Essa
opera sotto la vigilanza del Ministro dell’economia e delle finanze (MEF), cui spettano poteri di “alta vigilanza” e l’approvazione delle deliberazioni del comitato direttivo relative agli statuti e ai regolamenti e agli atti di carattere generale che ne regolano il funzionamento (art. 58, co. 2, D.Lgs. 300/1999). Il Direttore, inoltre, è di nomina governativa, ma <b>gli atti di gestione sono sottratti al controllo ministeriale preventivo</b> (art. 58, co. 3, D.Lgs. 300/1999). All’Agenzia è riservata la possibilità di definire con il MEF, attraverso convenzioni, non solo gli obiettivi da raggiungere, ma anche le direttive generali sui criteri della gestione e i vincoli da rispettare (art. 59, co. 2, lett. b, D.Lgs. 300/1999). Ad essa viene riconosciuta, inoltre, un’autonomia statutaria maggiore di quella delle
agenzie del modello generale, giacché lo <b>statuto è deliberato dal rispettivo comitato direttivo</b> e approvato dal MEF.</p>

<p>L’approvazione ministeriale può essere negata per <b>ragioni di legittimità o di merito</b>. Le deliberazioni si intendono approvate ove nei 45 giorni dalla ricezione delle stesse non venga emanato alcun provvedimento ovvero non vengano chiesti chiarimenti o documentazione integrativa; in tale ultima ipotesi il termine per l’approvazione è interrotto sino a che non pervengono gli elementi richiesti (art. 60 D.Lgs. 300/1999).</p>

<h2>Natura giuridica dell’Agenzia</h2>

<p>Come specificato all’art. 1 del relativo Statuto (quello attualmente vigente è stato approvato con Delibera n. 433/2021 del 12-7-2021), l’Agenzia delle Dogane e dei Monopoli è un ente con personalità giuridica di diritto pubblico ed è dotata di autonomia regolamentare, amministrativa, patrimoniale, organizzativa, contabile e finanziaria. Sull’Agenzia il MEF esercita l’alta vigilanza mentre il controllo è esercitato dalla Corte dei conti.<br> La <b>qualifica di ente autonomo</b> operata in sede statutaria è coerente con quanto espresso a livello statale dal legislatore delegato con il decreto istitutivo. In tale sede s’individuano infatti:</p>

<ul>
	<li><p>il riconoscimento di personalità di diritto pubblico effettuato alle agenzie fiscali (art. 61 D.Lgs. 300/ 1999);</p></li>
	<li><p>la ripartizione di poteri tra il Ministero e l’Agenzia, per cui il MEF conserva solo poteri di indirizzo, vigilanza e controllo “sui risultati di gestione” (poteri che sono di “alta”
vigilanza, ma non anche concorrenti né tantomeno di controllo puntuale sull’operato delle agenzie medesime);</p></li>
	<li><p>la previsione del trasferimento dei rapporti giuridici, poteri e competenze alle diverse agenzie fiscali a seconda della disciplina a ciascuna assegnata (art. 57 D.Lgs. 300/ 1999);</p></li>
	<li><p>la circostanza dell’espresso riconoscimento della facoltà, per l’Agenzia, di avvalersi del patrocinio dell’Avvocatura dello Stato ai sensi dell’art. 43 R.D. 1611/1933 (art. 72 D.Lgs. 300/1999).</p></li>

</ul>

<p>È da sottolineare, inoltre, che l’Agenzia delle Dogane e dei Monopoli svolge le proprie funzioni d’ordine in regime di diritto amministrativo e cioè utilizza strumenti di azione di natura essenzialmente autoritativa, esercitando un complesso di <b>poteri accertativi, impositivi e sanzionatori</b> che sfociano in atti amministrativi di natura provvedimentale, caratterizzati da imperatività e autotutela e che in una visione sostanzialistica sono tipici ed esclusivi di soggetti giuridici esponenziali di comunità territoriali e cioè di vere istituzioni politiche.<br> Rafforzano tale conclusione i poteri di nomina degli organi esercitati con decreti del Presidente della Repubblica o del Presidente del Consiglio dei Ministri (articoli 67 e  69), i finanziamenti erogati a carico del bilancio dello Stato (art. 70) e il tipo di controllo esercitato dalla Corte dei conti, specie dopo l’abrogazione dell’art. 61, co. 4, ad opera dell’art. 27 L. 340/2000 (controllo che è stato ricondotto a quello esercitato sulle attività gestionali riferibili alle amministrazioni dello Stato dalle Sezioni Unite della Corte dei conti, nell’adunanza del 20 aprile 2001). <br> Infine, la riprova ulteriore che l’attività d’imperio esercitata dall’Agenzia è considerata dalla legge come consustanziale con quella esercitata dallo Stato sta nella disposizione secondo cui tale attività deve essere improntata ai principi di legalità, imparzialità e trasparenza (art. 61, co. 2): principi, questi, che regolano appunto l’azione della Pubblica amministrazione (art. 97 della Costituzione).</p>

<h2>I principi alla base del funzionamento dell’Agenzia</h2>

<p>Il funzionamento del modello organizzativo dell’Agenzia si radica sui seguenti principi:</p>

<ul>
	<li><p><b>disaggregazione strutturale</b>: l’Agenzia è una struttura organizzativa separata e non subordinata al MEF ed è responsabile delle attività tecnico-operative, esercitate per l’erogazione di servizi specifici, nel rispetto degli indirizzi politici formulati dal Ministero stesso;</p></li>

	<li><p><b>federalismo fiscale</b>. L’Agenzia, nel perseguimento dei propri fini istituzionali, assicura la collaborazione con il sistema delle autonomie locali, nel rispetto delle funzioni e dei compiti spettanti alle Regioni e agli enti locali, secondo i principi del federalismo fiscale. Promuove e fornisce servizi ai medesimi enti per la gestione dei tributi di loro competenza, stipulando convenzioni per la liquidazione, l’accertamento, la riscossione e il contenzioso dei tributi e articolando la propria organizzazione periferica in modo da favorire lo svolgimento delle attività di collaborazione e di supporto alle Regioni e agli enti locali. L’Agenzia stabilisce forme e strumenti di collaborazione e reciproca informazione con il sistema delle autonomie locali, anche ai fini della
determinazione dei contenuti della convenzione triennale con il MEF (art. 5 Statuto);</p></li>

	<li><p><b>contrattualizzazione</b>: i rapporti tra l’Agenzia e il MEF non sono basati su un legame gerarchico, ma regolati con strumenti di tipo contrattuale. Il Ministero esercita infatti attività di governance e di monitoraggio, verificando i risultati della gestione, ma non esercita un controllo di natura preventiva o generalizzata. Fanno eccezione le deliberazioni del Comitato di gestione relative allo Statuto, ai regolamenti e agli atti di carattere generale sul funzionamento il cui iter approvativo può essere sospeso dal Ministro fino al recepimento delle osservazioni eventualmente proposte (art. 60 D.Lgs. 300/1999);</p></li>

	<li><p><b>autonomia</b>: l’Agenzia gode di grande autonomia manageriale, cioè ha ampi margini di libertà nell’adozione delle soluzioni organizzative ritenute più idonee e nella gestione delle risorse (finanziarie, organizzative, di personale) necessarie al perseguimento degli obiettivi, sia quando designati dagli indirizzi politici che quando definiti in maniera autonoma. Ciò è garantito dal decreto istitutivo del 1999 e si manifesta nel potere di emanare i seguenti atti: lo Statuto, che specifica i fini istituzionali, le competenze degli organi e i rapporti tra gli stessi, il regolamento di amministrazione, che disciplina principalmente l’articolazione organizzativa dell’Agenzia e le tematiche afferenti al personale (dotazione organica, conferimento di incarichi di funzione dirigenziale, formazione, valutazione, ecc.), e il regolamento di contabilità, che si conforma ai criteri civilistici, pur nel rispetto delle disposizioni generali in materia di contabilità pubblica.</p></li>

<p class="small">L’autonomia manageriale si manifesta innanzitutto nel potere di adottare le <b>determinazioni direttoriali</b> al fine di regolamentare, sotto il profilo gestionale e organizzativo, le attività di competenza dell’Ente e redigere, secondo criteri privatistici, un bilancio che non confluisce in quello dell’amministrazione centrale e che è alimentato non solo da trasferimenti statali, che pure costituiscono la principale fonte di finanziamento, ma anche dai corrispettivi per servizi resi a soggetti pubblici o privati, grazie alla possibilità di operare sul mercato con prestazioni a titolo oneroso.</p>

<p>Con riferimento all’autonomia finanziaria va rilevato che, ai sensi dell’art. 70 D.Lgs. 300/1999, le <b>entrate dell’Agenzia sono costituite</b>:</p>

<ul>
	<li><p>dai finanziamenti a carico del bilancio dello Stato;</p></li>
	<li><p>dai corrispettivi per i servizi prestati a soggetti pubblici o privati, incluse le amministrazioni statali per le prestazioni che non rientrano nella convenzione stipulata con il Ministero dell’economia e delle finanze;</p></li>
	<li><p>dagli altri proventi patrimoniali e di gestione.</p></li>
</ul>

<p>I finanziamenti sono determinati in modo da tenere conto dell’incremento dei livelli di adempimento fiscale e del recupero di gettito nella lotta all’evasione e sono accreditati su apposita contabilità speciale soggetta ai <b>vincoli del sistema di tesoreria unica</b>. L’Agenzia non ha facoltà di accendere mutui, né di adire ad alcuna forma di indebitamento, fatta eccezione per le anticipazioni di cassa previste nelle convenzioni per la gestione del servizio di tesoreria.</p>

</li>

</ul>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="ADM.html">ADM»</a>
</section>

</article>

</body>
</html>
