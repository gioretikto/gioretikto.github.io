<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Testo unico delle disposizioni concernenti lo statuto degli impiegati civili dello Stato">
	<title>Testo unico delle disposizioni concernenti lo statuto degli impiegati civili dello Stato</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Decreto del Presidente della Repubblica 10 gennaio 1957, n. 3<br> Testo unico delle disposizioni concernenti lo statuto degli impiegati civili dello Stato</h1>

<h2>PARTE PRIMA - Stato giuridico</h2>

<h3>TITOLO I Classificazione delle carriere ed ammissione agli impieghi</h3>

<h2 id="1">1. Distinzione delle carriere</h2>

<p>Le carriere degli impiegati civili dello Stato, amministrativi e tecnici, sono distinte come segue: carriere direttive; carriere di concetto; carriere esecutive; carriere del personale ausiliario. Le singole carriere e le relative qualifiche sono stabilite per ciascuna amministrazione nei quadri annessi al presente decreto.</p>

<h2 id="02">2. Requisiti generali</h2>

<p>Possono accedere agli impieghi civili dello Stato coloro che posseggono i seguenti requisiti generali:</p>

<ol>
  	<li><p>cittadinanza italiana; </p></li>
	<li><p>età non inferiore agli anni 18 e non superiore ai 40. Per i candidati appartenenti a categorie per le quali leggi speciali prevedono deroghe, il limite massimo non può  superare, anche in caso di cumulo di benefici, i quarantacinque anni di età;(abrogato dall'<a href="1997_0127.htm#03.06">art. 3, comma 6, legge n. 127 del 1998</a>)</p></li>
	<li><p>buona condotta;</p></li>
	<li><p>idoneità fisica all'impiego.</p></li>
</ol>

<p>L'Amministrazione ha facoltà di sottoporre a visita medica di controllo i vincitori del concorso. Per l'ammissione a particolari carriere, gli ordinamenti delle singole amministrazioni possono prescrivere anche altri requisiti. Il titolo di studio per l'accesso a ciascuna carriera è stabilito dagli articoli seguenti. Non possono accedere agli impieghi coloro che siano esclusi dall'elettorato attivo politico e coloro che siano stati destituiti o dispensati dall'impiego presso una pubblica amministrazione.</p>

<p>Salvo che i singoli ordinamenti non dispongano diversamente, sono equiparati ai cittadini gli italiani non appartenenti alla Repubblica. I requisiti prescritti devono essere posseduti alla data di scadenza del termine stabilito nel bando di concorso per la presentazione della domanda di ammissione.</p>

<h2 id="03">3. Concorsi di ammissione</h2>

<p>L'assunzione agli impieghi civili dello Stato è effettuata mediante pubblico concorso per esami alle qualifiche iniziali, salvo quanto diversamente disposto dal presente decreto. L'amministrazione stabilisce, di volta in volta, il numero dei posti disponibili nel ruolo da mettere a concorso nelle qualifiche iniziali, previa valutazione dell'effettivo fabbisogno di personale in relazione alle accertate esigenze del servizio. E' in facoltà dell'Amministrazione mettere a concorso, oltre i posti già disponibili alla data del bando, anche quelli che si faranno vacanti nelle qualifiche superiori, in
dipendenza di collocamento a riposo di ufficio, nel semestre successivo alla data di pubblicazione del decreto che indice il concorso. Le nomine a tali posti in eccedenza sono conferite al verificarsi delle singole vacanze qualora il concorso venga espletato prima. Il concorso è indetto con decreto del Ministro da pubblicarsi nella Gazzetta Ufficiale. Il termine per la presentazione delle domande non può essere inferiore a trenta giorni dalla data di pubblicazione del decreto. Salve le eccezioni previste dal presente decreto, l'assunzione agli impieghi senza il concorso prescritto per le singole carriere è nulla di diritto e non produce alcun effetto a carico dell'Amministrazione, ferma restando la responsabilità dell'impiegato che vi ha provveduto.</p>

<h2 id="04">4. Esclusione dal concorso</h2>

<p>L'esclusione dal concorso può essere disposta soltanto per diretto dei requisiti prescritti e con decreto motivato del Ministro.</p>

<h2 id="05">5. Riserva dei posti e preferenze</h2>

<p>Nei concorsi per l'ammissione alle carriere direttive e di concetto le riserve di posti previste da leggi speciali in favore di particolari categorie di cittadini non possono complessivamente superare la metà dei posti messi a concorso . Se, in relazione a tale limite, si imponga una riduzione dei posti da riservare secondo legge, essa si attua in misura proporzionale per ciascuna categoria di aventi diritto a riserva. Salvo quanto disposto dall'art. 207, i titoli che danno luogo a riserva di posti o preferenze nell'ammissione alle diverse carriere non sono influenti ai fini della progressione in carriera. Nei concorsi per l'ammissione alle varie carriere sono preferiti a parità di merito:</p>

<ol>
	<li><p>gli insigniti di medaglia al valor militare;</p></li>
	<li><p>i mutilati ed invalidi di guerra ex combattenti;</p></li>
	<li><p>i mutilati ed invalidi per fatto di guerra;</p></li>
	<li><p>i mutilati ed invalidi per servizio;</p></li>
	<li><p>gli orfani di guerra;</p></li>
	<li><p>gli orfani dei caduti per fatto di guerra;<p></li>
	<li><p>gli orfani dei caduti per servizio;</p></li>
	<li><p>i feriti in combattimento;</p></li>
	<li><p>gli insigniti di croce di guerra o di altra attestazione speciale di merito di guerra nonché i capi di famiglia numerosa;</p></li>
	<li><p>coloro che hanno frequentato con esito favorevole i corsi di preparazione o di integrazione previsti dall'art. 150, tenendo conto del punteggio conseguito per la  preferenza fra gli stessi;</p></li>
	<li><p>i figli dei mutilati e degli invalidi di guerra ex combattenti;</p></li>
	<li><p>i figli dei mutilati e degli invalidi per fatto di guerra;</p></li>
	<li><p>i figli dei mutilati e degli invalidi per servizio;</p></li>
	<li><p>le madri e le vedove non rimaritate e le sorelle vedove o nubili dei caduti in guerra;</p></li>
	<li><p>le madri e le vedove non maritate e le sorelle vedove o nubili dei caduti per fatto di guerra;</p></li>
	<li><p>le madri e le vedove non rimaritate e le sorelle vedove o nubili dei caduti per servizio;</p></li>
	<li><p>coloro che abbiano prestato servizio militare come combattenti;</p></li>
	<li><p>coloro che abbiano prestato lodevole servizio a qualunque titolo, per non meno d'un anno,nell'amministrazione che ha indetto il concorso;</p></li>
	<li><p>i coniugati con riguardo al numero dei figli. A parità di titoli, la preferenza è determinata:</p>
		<ol type="a">
			<li><p>dallo stato di coniugato con riguardo al numero dei figli;</p></li>
			<li><p>dall'aver prestato lodevole servizio nelle Amministrazioni dello Stato;</p></li>
			<li><p>dall'età.</p></li>
		</ol>

	</li>
</ol>

<h2 id="06">6. Svolgimento delle prove</h2>

<p>Il diario delle prove scritte deve essere comunicato ai candidati ammessi al concorso non meno di quindici giorni prima dell'inizio di esse. Del diario delle prove è dato avviso, nello stesso termine, nella Gazzetta Ufficiale. Ai candidati che conseguono l'ammissione alla prova orale deve esserne data comunicazione con l'indicazione del voto riportato in ciascuna delle prove scritte. L'avviso per la presentazione alla prova orale deve essere dato ai singoli candidati almeno venti giorni prima di quello in cui essi debbono sostenerla. Al termine di ogni seduta dedicata alla prova orale la commissione
giudicatrice forma l'elenco dei candidati esaminati, con l'indicazione dei voti da ciascuno riportati. L'elenco, sottoscritto dal presidente e dal segretario della commissione, è affisso nel medesimo giorno nell'albo dell'amministrazione.</p>

<p><b>7. Graduatoria del concorso</b> (omissis)</p>

<p><b>8. Conferimento di posti disponibili agli idonei</b>
(omissis)</p>

<p><b>9. Nomina in prova</b> (omissis) </p>

<p><b>10. Periodo di prova</b> (omissis)</p>

<h2>TITOLO II - Doveri - Responsabilità - Diritti</h2>

<h2 id="11">11. Promessa solenne e giuramento</h2>

<p>L'impiegato, all'atto dell'assunzione in prova, deve fare, davanti al capo dell'Ufficio o ad un suo delegato, in presenza di due testimoni, solenne promessa secondo la formula seguente: &quot;Prometto di essere fedele alla Repubblica, di osservare lealmente la Costituzione e le leggi dello Stato, di adempiere ai doveri del mio ufficio nell'interesse dell'Amministrazione per il pubblico bene&quot;. Prima di assumere servizio di ruolo l'impiegato deve prestare giuramento davanti al capo dell'Ufficio, o ad un suo delegato, in presenza di due testimoni, secondo la formula seguente: &quot;<i>Giuro di essere fedele
alla Repubblica, di osservare lealmente la Costituzione e le leggi dello Stato, di adempiere ai doveri del mio ufficio nell'interesse dell'Amministrazione per il pubblico bene</i>&quot;. La promessa solenne e il giuramento non si ripetono nel caso di passaggio ad altro impiego. Il rifiuto di prestare la promessa solenne o il giuramento importa la decadenza dall'impiego.</p>

<h2 id="12">12. Obbligo della residenza</h2>

<p>L'impiegato deve risiedere nel luogo ove ha sede l'ufficio cui è destinato. Il capo dell'ufficio, per rilevanti ragioni, autorizza l'impiegato a risiedere altrove, quando ciò sia conciliabile col pieno e regolare adempimento d&#146;ogni altro suo dovere; dell'eventuale diniego è data comunicazione scritta all'interessato.<br> (inapplicabile agli enti locali dal 1° aprile 1999 in forza degli articoli 14 e 47, comma 1, lettera l), del c.c.n.l. del 31 marzo 1999)</p>

<h2 id="13">13. Comportamento in servizio</h2>

<p>L'impiegato deve prestare tutta la sua opera nel disimpegno delle mansioni che gli sono affidate curando, in conformità delle leggi, con diligenza e nel miglior modo, l'interesse dell'Amministrazione per il pubblico bene. L'impiegato deve conformare la sua condotta al dovere di servire esclusivamente la Nazione, di osservare lealmente la Costituzione e le altre leggi e non deve svolgere attività incompatibili con l'anzidetto dovere. Nei rapporti con i superiori e con i colleghi l'impiegato deve ispirarsi al principio di un'assidua o solerte collaborazione; deve essere di guida e di esempio ai
dipendenti, in modo da assicurare il più efficace rendimento del servizio. Nei rapporti con il pubblico, il comportamento dell'impiegato deve essere tale da stabilire completa fiducia e sincera collaborazione tra i cittadini e l'Amministrazione. Qualora non sussistano particolari ragioni da sottoporre al capo dell'ufficio, l'impiegato deve, di regola, trattare gli affari attribuiti alla sua competenza tempestivamente e secondo il loro ordine cronologico. Fuori dell'ufficio, l'impiegato deve mantenere condotta conforme alla dignità delle proprie funzioni.<br> (inapplicabile agli enti locali dal 1° aprile 1999 in  forza degli articoli 23 e 47, comma 1, lettera t), del c.c.n.l. del 31 marzo 1999)</p>

<h2 id="14">14. Orario di servizio</h2>

<p>L'orario giornaliero di servizio rimane regolato dalle norme in vigore. Quando le esigenze dell'Amministrazione lo richiedano l'impiegato è tenuto a prestare servizio con diritto alla retribuzione per lavoro straordinario anche in ore non comprese nell'orario normale, salvo che sia esonerato per giustificati motivi. <br> (inapplicabile agli enti locali dal 1° aprile 1999 in forza degli articoli 23 e 47, comma 1, lettera t), del c.c.n.l. del 31 marzo 1999)</p>

<h2 id="15">15. Segreto d'ufficio<br> </b>(così sostituito dall'articolo 28 della legge n. 241 del 1990)</h2>

<p>L'impiegato deve mantenere il segreto d'ufficio. Non può trasmettere a chi non ne abbia diritto informazioni riguardanti provvedimenti od operazioni amministrative, in corso o concluse, ovvero notizie 
di cui sia venuto a conoscenza a causa delle sue funzioni, al di fuori delle ipotesi e delle modalità previste dalle norme sul diritto di accesso. Nell'ambito delle proprie attribuzioni, l'impiegato preposto ad un ufficio rilascia copie ed estratti di atti e documenti di ufficio nei casi non vietati dall'ordinamento.<br> (inapplicabile agli enti locali dal 1° aprile 1999 in forza degli&nbsp; articoli 23 e 47, comma 1, lettera t), del c.c.n.l. del 31 marzo 1999)</p>

<h2 id="16">16. Dovere verso il superiore</h2>

<p>L'impiegato deve eseguire gli ordini che gli siano impartiti dal superiore gerarchico relativamente alle proprie funzioni o mansioni. Quando, nell'esercizio delle sue funzioni, l'impiegato rilevi difficoltà od inconvenienti, derivanti dalle disposizioni impartite dai superiori per l'organizzazione o lo svolgimento dei servizi, deve riferirne per via gerarchica, formulando le proposte a suo avviso opportune per rimuovere la difficoltà o l'inconveniente. Parimenti per via gerarchica deve essere inoltrata ogni altra comunicazione od istanza dell'impiegato. Tuttavia l'impiegato ha diritto di consegnare al proprio superiore pieghi suggellati diretti al Ministro, esclusivamente per questioni personali di particolare gravità e delicatezza attinenti al rapporto d'impiego. Tali pieghi devono essere inoltrati d'ufficio senza indugio . <br> (<b>inapplicabile agli enti locali dal 1° aprile 1999 per il combinato disposto degli articoli 23 e 47, comma 1, lettera t), del c.c.n.l. del 31 marzo 1999</b>)</p>

<h2 id="17">17. Limiti al dovere verso il superiore</h2>

<p>L'impiegato, al quale, dal proprio superiore, venga impartito un ordine che egli ritenga palesemente illegittimo, deve farne rimostranza allo stesso superiore, dichiarandone le ragioni. Se l'ordine è rinnovato per iscritto, l'impiegato ha il dovere di darvi esecuzione. L'impiegato non deve comunque eseguire l'ordine del superiore quando l'atto sia vietato dalla legge penale.<br>
(inapplicabile agli enti locali dal 1° aprile 1999 in 
forza degli&nbsp; articoli 23 e 47, comma 1, lettera t), del c.c.n.l. del 31 marzo
1999)</p>

<h2 id="18">18. Responsabilità dell'impiegato verso l'Amministrazione</h2>

<p>L'impiegato delle amministrazioni dello Stato anche ad ordinamento autonomo, è tenuto a risarcire alle amministrazioni stesse i danni derivanti da violazioni di obblighi di servizio. Se l'impiegato ha agito per un ordine che era obbligato ad eseguire va esente da responsabilità, salva la responsabilità del superiore che ha impartito l'ordine. L'impiegato, invece, è responsabile se ha agito per delega del superiore.</p>

<h2 id="19">19. Giurisdizione della Corte dei conti</h2>

<p>L'impiegato, per la responsabilità di cui al precedente articolo, è sottoposto alla giurisdizione della Corte dei Conti nei modi previsti dalle leggi in materia. La Corte, valutate le singole responsabilità, può porre a carico dei responsabili tutto il danno accertato o parte di esso. Il diritto al risarcimento si estingue con il decorso del termine di prescrizione ordinario previsto dal Codice civile.</p>

<h2 id="20">20. Obbligo di denuncia</h2>

<p>Il direttore generale e il capo del servizio che vengano a conoscenza direttamente od a seguito di rapporto cui sono tenuti gli organi inferiori, di fatti che diano luogo a responsabilità ai sensi dell'art. 18 devono farne denuncia al procuratore generale della Corte dei conti, indicando tutti gli elementi raccolti per l'accertamento della responsabilità e la determinazione dei danni. Qualora il fatto dannoso venga accertato da un impiegato con qualifica di ispettore generale, nel corso di una ispezione, questi è tenuto a farne immediatamente denuncia al procuratore generale della Corte dei conti,
informandone nel contempo il direttore generale o il capo del servizio competente. Se il fatto dannoso sia imputabile al direttore generale o al capo di un servizio posto alle dirette dipendenze del Ministro, la denuncia è fatta a cura del Ministro stesso. Ove in sede di giudizio si accerti che la denuncia fu omessa per dolo o colpa grave, la Corte può condannare al risarcimento anche i responsabili dell'omissione.</p>

<h2 id="21">21. Responsabilità dell'agente contabile</h2>

<p>Resta regolata dalle norme vigenti la speciale responsabilità dell'agente contabile.</p>

<h2 id="22">22. Responsabilità verso i terzi</h2>

<p>L'impiegato che, nell'esercizio delle attribuzioni ad esso conferite dalle leggi o dai regolamenti, cagioni ad altri un danno ingiusto ai sensi dell'art. 23 è personalmente obbligato a risarcirlo. L'azione di risarcimento nei suoi confronti può essere esercitata congiuntamente con l'azione diretta nei confronti dell'Amministrazione qualora, in base alle norme ed ai principi vigenti dell'ordinamento giuridico, sussista anche la responsabilità dello Stato. L'amministrazione che abbia risarcito il terzo del danno cagionato dal dipendente si rivale agendo contro quest'ultimo a norma degli articoli 18 e
19. Contro l'impiegato addetto alla conduzione di autoveicoli o di altri mezzi meccanici l'azione dell'Amministrazione è ammessa solo nel caso di danni arrecati per dolo o colpa grave.</p>

<h2 id="23">23. Danno ingiusto</h2>

<p>E' danno ingiusto, agli effetti previsti dall'art. 22, quello derivante da ogni violazione dei diritti dei terzi che l'impiegato abbia commesso per dolo o per colpa grave; restano salve le responsabilità più gravi previste dalle leggi vigenti. La responsabilità personale dell'impiegato sussiste tanto se la violazione del diritto del terzo sia cagionata dal compimento di atti od operazioni, quanto se la detta violazione consista nell'omissione o nel ritardo ingiustificato di atti od operazioni al cui compimento l'impiegato sia obbligato per legge o per regolamento.</p>

<h2 id="24">24. Responsabilità degli organi collegiali</h2>

<p>Quando la violazione del diritto sia derivata da atti od operazioni di collegi amministrativi deliberanti, sono responsabili, in solido, il presidente ed i membri del collegio che hanno partecipato all'atto od all'operazione. La responsabilità è esclusa per coloro che abbiano fatto constatare nel verbale il proprio dissenso.</p>

<h2 id="25">25. Diffida</h2>

<p>L'omissione di atti o di operazioni, al cui compimento l'impiegato sia tenuto per legge
o per regolamento, deve essere fatta constare da chi vi ha interesse mediante diffida
notificata all'impiegato e all'Amministrazione a mezzo di ufficiale giudiziario. Quando si
tratti di atti o di operazioni da compiersi ad istanza dell'interessato, la diffida è
inefficace se non siano trascorsi sessanta giorni dalla data di presentazione dell'istanza
stessa. Qualora l'atto o l'operazione faccia parte di un procedimento amministrativo, la
diffida è inefficace se non siano trascorsi sessanta giorni dalla data di compimento
dell'atto od operazione precedente ovvero, qualora si tratti di atti od operazioni di
competenza di più uffici, dalla data in cui l'atto precedente, oppure la relazione o il
verbale della precedente operazione, trasmesso dall'ufficio che ha provveduto, sia
pervenuto all'ufficio che deve attendere agli ulteriori incombenti. Se le leggi ed i
regolamenti amministrativi, ovvero i capitolati generali o speciali e i disciplinari di
concessione, stabiliscono per il compimento di determinati atti od operazioni termini più
brevi o più ampi di quelli previsti nei commi precedenti la diffida è efficace se
notificata dopo la scadenza del termine entro il quale gli atti o le operazioni debbono
essere compiuti, secondo la specifica norma che li concerne. Decorsi inutilmente trenta
giorni dalla notificazione della diffida, l'interessato può proporre l'azione di
risarcimento, senza pregiudizio del diritto alla riparazione dei danni che si siano già
verificati in conseguenza dell'omissione o del ritardo.</p>

<h2 id="26">26. Inesecuzione del giudicato amministrativo</h2>

<p>Qualora il danno del terzo derivi dalla mancata esecuzione del giudicato formatosi
contro l'Amministrazione, l'azione di risarcimento può essere iniziata soltanto dopo che
siano trascorsi sessanta giorni dalla notificazione, con diffida a provvedere, della
decisione del Consiglio di Stato in sede giurisdizionale che, ai sensi dell'art. 27, n. 4,
del testo unico 26 giugno 1924, numero 1054, dichiara l'obbligo dell'autorità
amministrativa di conformarsi al giudicato, salvo il diritto alla riparazione dei danni
che si siano verificati.</p>

<h2 id="27">27. Comunicazione della diffida</h2>

<p>L'impiegato convenuto in giudizio ai sensi dell'art. 22 o quello cui sia stata
notificata una delle diffide previste dagli artt. 25 e 26 ha il dovere di darne, senza
indugio, notizia al capo dell'ufficio dal quale dipende. Il capo dell'ufficio ha il dovere
di informare senza indugio il Ministro degli atti di citazione e delle diffide che siano
notificati a lui stesso, ovvero ad impiegati dipendenti. Debbono altresì essere
comunicate al capo dell'ufficio ed al Ministro, ai sensi del primo e secondo comma del
presente articolo, le sentenze, rinunce e transazioni intervenute nei detti giudizi. La
difesa dell'impiegato convenuto in giudizio può essere assunta dall'Avvocatura dello
Stato, nei casi e con le forme previste dall'art. 44 del T.U. 30 ottobre 1933, n. 1611.</p>

<h2 id="28">28. Esclusione della responsabilità verso i terzi</h2>

<p>Alla responsabilità dell'impiegato verso i terzi si applicano le disposizioni del <a href="#18">secondo comma dell'art. 18.</a></p>

<h2 id="29">29. Altri casi di esclusione della responsabilità verso i terzi</h2>

<p>La responsabilità personale verso i terzi di cui agli articoli precedenti è esclusa, oltre che negli altri casi previsti dalla legge, quando l'impiegato ha agito per legittima difesa di se o di altri o quando sia stato costretto all'azione od omissione dannosa da violenza fisica esercitata sulla persona. Quando ha agito perché costrettovi dalla necessità di salvare se o altri dal pericolo attuale di un danno grave alla persona ed il pericolo non è stato da lui volontariamente causato ne era altrimenti evitabile, al danneggiato è dovuto dall'amministrazione cui l'impiegato appartiene un indennizzo. Ai
fini dell'applicazione della disposizione di cui al precedente comma l'impiegato ha l'obbligo di informare i superiori prima di essere convenuto in giudizio per il risarcimento del danno o prima che gli siano notificate le diffide previste dagli artt. 25 e 26. Nelle ipotesi previste nei commi precedenti l'amministrazione può valutare se sussista responsabilità dell'impiegato verso di essa.</p>

<h2 id="30">30. Concorso di danno verso l'Amministrazione e verso i terzi</h2>

<p>Il mancato esercizio dell'azione di risarcimento nei confronti dell'impiegato da parte del terzo danneggiato la reiezione della domanda da parte del giudice adito, come pure le rinunce o transazioni non escludono che il fatto, l'omissione o il ritardo dell'impiegato siano valutati dall'Amministrazione ai sensi dell'ultimo comma dell'art. 29.</p>

<h2 id="31">31. Funzioni - Qualifica</h2>

<p>L'impiegato ha diritto all'esercizio delle funzioni inerenti alla sua qualifica e non
può essere privato del suo ufficio, tranne che nei casi previsti dalla legge. Può essere
destinato a qualunque altra funzione purché corrispondente alla qualifica che riveste ed
al ruolo cui appartiene. Quando speciali esigenze di servizio lo richiedano, l'impiegato
può temporaneamente essere destinato a mansioni di altra qualifica della stessa carriera.
L'impiegato ha diritto di essere qualificato, tanto nei rapporti di servizio che nelle
pubblicazioni ufficiali, col titolo conferitogli nell'atto di nomina o di ultima
promozione. Egli può usare il titolo ufficiale anche nella vita privata. All'atto del
collocamento a riposo, può essere conferito all'impiegato il titolo ufficiale onorifico
inerente alla qualifica immediatamente superiore. Dopo la cessazione dal servizio, purché
non determinata da un provvedimento disciplinare, l'impiegato ha diritto di conservare il
titolo che aveva al momento in cui ha lasciato il servizio o di portare quello onorifico
concessogli ai sensi del precedente comma.</p>

<p><b>32. Trasferimenti</b> (abrogato dall'articolo 43, comma 5, decreto legislativo n. 80 del 1998 e poi dall'articolo 72. decreto legislativo n. 165 del 2001)</p>

<h2 id="33">33. Trattamento economico - Assistenza - Miglioramento professionale</h2>

<p>L'impiegato ha diritto allo stipendio ed agli assegni per carichi di famiglia, nella misura stabilita dalla legge, in relazione alla quantità e qualità delle prestazioni rese. Durante il periodo di prova compete all'impiegato il trattamento economico della qualifica iniziale della carriera di appartenenza. Per le ore di servizio effettivamente prestate oltre il normale orario d'ufficio quando siano autorizzate o prescritte dal superiore competente, l'impiegato ha diritto ad un compenso per lavoro straordinario, nella misura stabilita dalla legge in base alla retribuzione per le prestazioni ordinarie
integrata da un coefficiente di maggiorazione. All'impiegato della carriera direttiva avente qualifica non inferiore a direttore di divisione il compenso per il lavoro straordinario può essere attribuito in misura forfetaria nel limite massimo consentito dalla legge. All'impiegato che svolge mansioni di carattere discontinuo o di semplice attesa e di custodia può essere concesso, a titolo di retribuzione per lavoro straordinario, un compenso nella misura e con le modalità stabilite da leggi speciali. Ai più meritevoli fra gli impiegati che hanno riportato giudizio complessivo di ottimo nell'ultimo anno può essere concesso, su proposta motivata del Consiglio di amministrazione, l'aumento periodico di stipendio con anticipazione di un anno del periodo prescritto per conseguirlo. L'impiegato può fruire nella qualifica rivestita una sola volta del beneficio previsto dal precedente comma: il numero degli impiegati ai quali può essere attribuito il predetto beneficio non può superare, per ciascuna qualifica, il
venti per cento dei relativi posti di organico. Alla cessazione dal servizio l'impiegato ha diritto al trattamento di quiescenza e di previdenza nei limiti e con le modalità previsti dalla legge. La cessione, il sequestro o il pignoramento del trattamento economico spettante all'impiegato, in servizio o in quiescenza, possono aver luogo solo nei casi e nei limiti stabiliti dalle leggi in materia e non possono superare l'aliquota di un quinto dello stipendio. Le leggi stabiliscono, altresì, le forme e i limiti dell'assistenza prestata dallo Stato ai propri impiegati anche nella posizione di quiescenza nonché le provvidenze necessarie per assicurare agli stessi la disponibilità della casa. Lo Stato provvede alla formazione professionale degli impiegati in prova nonché all'aggiornamento ed al perfezionamento di quelli in carriera mediante appositi corsi organizzati dall'Amministrazione e fornisce le riviste e le altre pubblicazioni all'uopo necessarie.</p>

<h2 id="34">34. Diritti derivanti da invenzione industriale</h2>

<p>I diritti derivanti dall'invenzione industriale fatta nell'esecuzione del rapporto d'impiego, in cui l'attività inventiva è prevista come oggetto del rapporto ed a tale scopo retribuita appartengono allo Stato salvo il diritto spettante all'inventore di esserne riconosciuto autore. Se non è prevista la retribuzione spetta all'inventore anche un equo premio, per la determinazione del quale si tiene conto dell'importanza dell'invenzione. Qualora non ricorrano le condizioni previste nel comma precedente e si tratti di invenzione industriale che rientra nel campo di attività dell'amministrazione a cui è addetto l'inventore, l'amministrazione stessa ha il diritto di prelazione per l'uso esclusivo o non esclusivo dell'invenzione o per l'acquisto del brevetto nonché per la facoltà di chiedere od acquistare per la medesima invenzione brevetti all'estero, verso corresponsione del canone o del prezzo, da fissarsi con deduzione di una somma corrispondente agli aiuti che l'inventore abbia comunque ricevuti dall'amministrazione per pervenire all'invenzione. L'amministrazione può esercitare il diritto di prelazione entro tre mesi dalla ricevuta comunicazione del conseguito brevetto. I rapporti costituiti con
l'esercizio della prelazione si risolvono di diritto ove non venga integralmente pagato alla scadenza il corrispettivo dovuto. Il premio, il canone od il prezzo e le rispettive modalità di corresponsione sono stabilite con decreto del Ministro competente. Agli effetti dei commi precedenti si considera fatta durante l'esecuzione del rapporto di impiego l'invenzione industriale per la quale sia stato chiesto il brevetto entro un anno da quando l'inventore ha lasciato l'amministrazione nel cui campo di attività l'invenzione stessa rientra.</p>

<h2 id="35">35. Riposo settimanale</h2>

<p>L'impiegato ha diritto ad un giorno di riposo settimanale che, di regola, deve coincidere con la domenica e non presta servizio negli altri giorni riconosciuti festivi. Qualora per esigenze dell'amministrazione l'impiegato debba prestare servizio in un giorno riconosciuto festivo egli ha diritto di astenersi dal lavoro in un altro giorno feriale stabilito dall'amministrazione. Per i servizi speciali l'amministrazione può disporre che siano eseguiti turni di servizio anche nei giorni festivi diversi dalla domenica, salvo il diritto dell'impiegato ai compensi stabiliti per il lavoro straordinario nella misura prevista per i giorni festivi.</p>

<h2 id="36">36. Congedo ordinario</h2>

<p>L'impiegato ha diritto, in ogni anno di servizio, ad un congedo ordinario retribuito di
un mese da usufruire in un solo periodo continuativo, compatibilmente con le esigenze di
servizio. Egli può chiedere di distribuire il congedo in periodi di minore durata che non
eccedano nel complesso la durata di un mese. Il diritto al congedo matura dopo un anno di
effettivo servizio. L'impiegato non può rinunciare al congedo. Il godimento del congedo
entro l'anno può essere rinviato o interrotto per eccezionali esigenze di servizio; in
tal caso l'impiegato ha diritto al cumulo dei congedi entro il primo semestre dell'anno
successivo.</p>

<h2 id="37">37. Congedo straordinario</h2>

<p>All'impiegato, oltre il congedo ordinario, possono essere concessi per gravi motivi
congedi straordinari. Il congedo straordinario compete di diritto quando l'impiegato debba
contrarre matrimonio o sostenere esami o, qualora trattisi di mutilato o invalido di
guerra o per servizio, debba attendere alle cure richieste dallo stato di invalidità. Nel
caso di matrimonio l'impiegato ha diritto a 15 giorni di congedo straordinario. In ogni
caso il congedo straordinario non può superare complessivamente nel corso dell'anno la
durata di quarantacinque giorni. Il congedo straordinario è concesso, in base a motivato
rapporto del capo dell'ufficio, dall'organo competente secondo gli ordinamenti particolari
delle singole amministrazioni.<br>
(inapplicabile agli enti locali dal 1° aprile 1999 in 
forza degli&nbsp; articoli 21, 22 e 47, comma 1, lettera s), del c.c.n.l. del 31
marzo 1999)</p>

<h2 id="38">38. Congedo straordinario per richiamo alle armi</h2>

<p>L'impiegato richiamato alle armi in tempo di pace per istruzione o per altre esigenze di carattere temporaneo è considerato in congedo straordinario per la durata del richiamo limitatamente ad un periodo massimo di due mesi. Per il richiamo alle armi in tempo di guerra si osservano le disposizioni delle leggi speciali.</p>

<h2 id="39">39. Cumulo di congedo ordinario e congedo straordinario</h2>

<p>L'impiegato che ha usufruito del congedo straordinario previsto dagli articoli precedenti conserva il diritto al congedo ordinario.</p>

<h2 id="40">40. Trattamento economico durante il congedo</h2>

<p>Per il primo giorno di ogni periodo ininterrotto di congedo straordinario spettano al pubblico dipendente tutti gli assegni, ridotti di un terzo, escluse le indennità per servizi e funzioni di carattere speciale e per prestazioni di lavoro straordinario. Durante il periodo di congedo ordinario e straordinario, esclusi i giorni di cui al periodo precedente, spettano al pubblico dipendente tutti gli assegni escluse le indennità per servizi e funzioni di carattere speciale e per prestazioni di lavoro straordinario . All'impiegato in congedo straordinario per richiamo alle armi sono corrisposti lo stipendio e gli assegni personali di cui sia provvisto, nonché l'eventuale eccedenza degli assegni per carichi di famiglia su quelli che risultano dovuti dall'amministrazione militare. I periodi di congedo straordinario sono utili a tutti gli altri effetti.</p>

<h2 id="41">41. Congedo straordinario per gravidanza e puerperio</h2>

<p>All'impiegata che si trovi in stato di gravidanza o puerperio si applicano le norme per la tutela delle lavoratrici madri; essa ha diritto al pagamento di tutti gli assegni, escluse le indennità per servizi e funzioni di carattere speciale o per prestazioni di lavoro straordinario. Per i periodi anteriore e successivo al parto in cui, ai sensi delle norme richiamate nel precedente comma, l'impiegata ha diritto di astenersi dal lavoro, essa è considerata in congedo straordinario per maternità. Alle ipotesi previste nel presente articolo, si applica la disposizione di cui all'ultimo comma dell'articolo 40.</p>

<h2>TITOLO III - Rapporti informativi - Organi competenti a compilarli - Gravami - Documenti</h2>

<h2 id="42">42. Rapporto informativo e giudizio complessivo</h2>

<p>Per ogni impiegato con qualifica inferiore a direttore generale deve essere redatto entro il mese di gennaio di ciascun anno un rapporto informativo che si conclude con il giudizio complessivo di &quot;ottimo&quot;, &quot;distinto&quot;, &quot;buono&quot;, &quot;mediocre&quot;, &quot;insufficiente&quot;. Il giudizio complessivo deve essere motivato. All'impiegato al quale, nell'anno cui si riferisce il rapporto informativo, sia stata inflitta una sanzione disciplinare più grave della censura non può essere attribuito un giudizio complessivo superiore a &quot;buono&quot;.</p>

<p><b>articoli da 43 a 54</b> (omissis)</p>

<h2 id="55">55. Fascicolo personale, stato matricolare e ruoli di anzianità</h2>

<p>Per ogni impiegato sono tenuti, presso l'ufficio del personale dell'amministrazione centrale, un fascicolo personale ed uno stato matricolare. Il fascicolo personale deve contenere tutti i documenti che possono interessare la carriera. Questi devono essere registrati, numerati e classificati senza discontinuità. Nello stato matricolare devono essere indicati: i servizi di ruolo e non di ruolo eventualmente prestati in precedenza allo Stato e ad altri enti pubblici; i provvedimenti relativi alla nomina, allo stato, alla carriera e al trattamento economico, i decreti di riscatto dei servizi non di ruolo e
le decisioni giurisdizionali sugli atti predetti. Nello stato matricolare devono essere inoltre annotati tutti gli atti del fascicolo personale che possono formare oggetto di valutazione per le promozioni. Deve altresì essere indicato lo stato di famiglia con le relative variazioni che l'impiegato ha l'obbligo di comunicare all'ufficio. Ciascuna amministrazione deve pubblicare a stampa, nel mese di marzo di ogni anno, i ruoli di anzianità dei propri dipendenti, secondo la situazione al primo gennaio, dandone avviso nel proprio bollettino ufficiale. Il ruolo di anzianità è diviso in quadri, secondo le carriere e le qualifiche previste dal presente decreto, ed indica, per ciascun impiegato, anche il numero di iscrizione nell'albo dei dipendenti civili dello Stato, ai sensi dell'articolo 152. Nel termine di trenta giorni dalla ricezione da parte dei singoli uffici del bollettino ufficiale nel quale è stato pubblicato l'avviso di cui al quinto comma del presente articolo gli impiegati possono ricorrere al ministro per ottenere la rettifica della loro posizione di ruolo o di anzianità.</p>

<h2>TITOLO IV - Comando e collocamento fuori ruolo</h2>

<p><b>articoli da 56 a 59</b> (omissis)</p>

<h2>TITOLO V - Incompatibilità e cumulo di impieghi</h2>

<h2 id="60">60. Casi di incompatibilità</h2>

<p>L'impiegato non può esercitare il commercio, l'industria, ne alcuna professione o assumere impieghi alle dipendenze di privati o accettare cariche in società costituite a fine di lucro, tranne che si tratti di cariche in società o enti per le quali la nomina è riservata allo Stato e sia all'uopo intervenuta l'autorizzazione del Ministro competente</p>

<h2 id="61">61. Limiti dell'incompatibilità</h2>

<p>Il divieto di cui all'articolo precedente non si applica nei casi di società cooperative. L'impiegato può essere prescelto come perito od arbitro previa autorizzazione del Ministro o del capo ufficio da lui delegato.</p>

<h2 id="62">62. Partecipazione all'amministrazione di enti e società</h2>

<p>Nei casi stabiliti dalla legge o quando ne sia autorizzato con deliberazione del Consiglio dei Ministri, l'impiegato può partecipare all'amministrazione o far parte di collegi sindacali in società o enti ai quali lo Stato partecipi o comunque contribuisca, in quelli che siano concessionari dell'amministrazione di cui l'impiegato fa parte o che siano sottoposti alla vigilanza di questa. Nei casi di rilascio dell'autorizzazione prevista  dal presente comma l'incarico si intende svolto nell'interesse  dell'amministrazione di appartenenza del dipendente ed i compensi dovuti dalla società o dall'ente sono corrisposti direttamente alla predetta amministrazione  per confluire nelle risorse destinate al trattamento economico accessorio della dirigenza o del personale non dirigenziale.<br> (<b>comma così modificato dall'articolo 6, comma 4, legge n. 122 del 2010</b>)</p>

<h2 id="63">63. Provvedimenti per casi di incompatibilità</h2>

<p>L'impiegato che contravvenga ai divieti posti dagli artt. 60 e 62 viene diffidato dal Ministro o dal direttore generale competente, a cessare dalla situazione di incompatibilità. La circostanza che l'impiegato abbia obbedito alla diffida non preclude l'eventuale azione disciplinare. Decorsi quindici giorni dalla diffida, senza che l'incompatibilità sia cessata, l'impiegato decade dall'impiego. La decadenza è dichiarata con decreto del Ministro competente, sentito il Consiglio di amministrazione.</p>

<h2 id="64">64. Denuncia dei casi di incompatibilità</h2>

<p>Il capo del servizio è tenuto a denunciare al Ministro o all'impiegato da questi delegato i casi di incompatibilità dei quali sia venuto comunque a conoscenza.</p>

<h2 id="65">65. Divieto di cumulo di impieghi pubblici</h2>

<p>Gli impieghi pubblici non sono cumulabili, salvo le eccezioni stabilite da leggi speciali. I capi di ufficio, di istituti o di aziende e stabilimenti pubblici sono tenuti, sotto la loro personale responsabilità, a riferire al Ministro competente, il quale ne dà notizia alla Corte dei conti, i casi di cumulo di impieghi riguardanti il dipendente personale. L'assunzione di altro impiego nei casi in cui la legge non consente il cumulo importa di diritto la cessazione dall'impiego precedente, salva la concessione del trattamento di quiescenza eventualmente spettante, ai sensi dell'art. 125, alla data di
assunzione del nuovo impiego.</p>

<h2>TITOLO VI - Aspettativa e disponibilità</h2>

<h2 id="66">66. Cause dell'aspettativa</h2>

<p>L'impiegato può essere collocato in aspettativa per servizio militare, per infermità o per motivi di famiglia. Il collocamento in aspettativa è disposto, su domanda dell'impiegato, dall'organo cui tale competenza è attribuita dagli ordinamenti particolari delle singole amministrazioni. Può anche essere disposto d'ufficio, per servizio militare o per infermità; in tale caso l'impiegato può chiedere di usufruire dei congedi prima di essere collocato in aspettativa . Non può in alcun caso disporsi del posto dell'impiegato collocato in aspettativa. Per l'aspettativa per mandato parlamentare, vedi art. 88, D.P.R. 30 marzo 1957, n. 361, recante testo unico delle leggi recanti norme per la elezione della Camera dei Deputati.</p>

<h2 id="67">67. Aspettativa per servizio militare</h2>

<p>L'impiegato chiamato alle armi per adempiere agli obblighi di leva o per anticipazione del servizio di leva in seguito ad arruolamento volontario è collocato in aspettativa per servizio militare, senza assegni. L'impiegato richiamato alle armi in tempo di pace è collocato in aspettativa per il periodo eccedente i primi due mesi di richiamo; per il tempo eccedente tale periodo compete all'impiegato richiamato lo stipendio più favorevole tra quello civile e quello militare, oltre gli eventuali assegni personali di cui sia provvisto. Il tempo trascorso in aspettativa è computato per intero ai fini della progressione in carriera, dell'attribuzione degli aumenti periodici di stipendio e del trattamento di quiescenza e previdenza.</p>

<h2 id="68">68. Aspettativa per infermità - Equo indennizzo per perdita della integrità fisica dipendente da causa di servizio</h2>

<p>L'aspettativa per infermità è disposta, d'ufficio o a domanda, quando sia accertata, in base al giudizio di un medico scelto dall'amministrazione, l'esistenza di una malattia che impedisca temporaneamente la regolare prestazione del servizio.<br> Alle visite per tale accertamento assiste un medico di fiducia dell'impiegato, se questi ne fa domanda e si assume la spesa relativa. <br>
L'aspettativa per infermità ha termine col cessare della causa per la quale fu disposta; essa non può protrarsi per più di diciotto mesi.<br> L'amministrazione può, in ogni momento, procedere agli opportuni accertamenti sanitari.<br> Durante l'aspettativa l'impiegato ha diritto all'intero stipendio per i primi diciotto mesi ed alla metà di esso per il restante periodo, conservando integralmente gli assegni
per carichi di famiglia.<br> Il tempo trascorso in aspettativa per infermità è computato per intero ai fini della progressione in carriera, dell'attribuzione degli aumenti periodici di stipendio e del
trattamento di quiescenza e previdenza.<br> Qualora l'infermità che è motivo dell'aspettativa sia riconosciuta dipendente da causa di servizio, permane, inoltre, per tutto il periodo dell'aspettativa il diritto dell'impiegato a tutti gli assegni escluse le indennità per prestazioni di lavoro straordinario.<br> (i primi sette commi sono inapplicabili agli enti locali dal 1° aprile 1999 in forza degli&nbsp; articoli 21, 22 e 47, comma 1, lettera l), del c.c.n.l. 31 marzo 1999)<br> Per le infermità riconosciute dipendenti da causa di servizio, è a carico dell'amministrazione la spesa per la corresponsione di un equo indennizzo per la perdita dell'integrità fisica eventualmente subita dall'impiegato.<br> (<b>comma così sostituito dall'articolo 1, comma 219, legge n. 266 del 2005</b>)</p>

<h2 id="69">69. Aspettativa per motivi di famiglia</h2>

<p>L'impiegato che aspira ad ottenere l'aspettativa per motivi di famiglia deve presentare motivata domanda al capo del servizio. L'amministrazione deve provvedere sulla domanda entro un mese ed ha facoltà, per ragioni di servizio da enunciarsi nel provvedimento, di respingere la domanda, di ritardarne l'accoglimento e di ridurre la durata dell'aspettativa richiesta. L'aspettativa può in qualunque momento essere revocata per ragioni di servizio. Il periodo di aspettativa non può eccedere la durata di un anno. L'impiegato non ha diritto ad alcun assegno. Il tempo trascorso in aspettativa per motivi di famiglia non è computato ai fini della progressione in carriera, dell'attribuzione degli aumenti periodici di stipendio e del trattamento di quiescenza e previdenza. L'impiegato che cessa da tale posizione prende nel ruolo il posto di anzianità che gli spetta, dedotto il tempo passato in aspettativa.</p>

<h2 id="70">70. Cumulo di aspettative</h2>

<p>Due periodi di aspettativa per motivi di famiglia si sommano, agli effetti della
determinazione del limite massimo di durata previsto dall'art. 69, quando tra essi non
interceda un periodo di servizio attivo superiore a sei mesi; due periodi di aspettativa
per motivi di salute si sommano, agli effetti della determinazione del limite massimo di
durata previsto dal terzo comma dell'art. 68, quando tra essi non interceda un periodo di
servizio attivo superiore a tre mesi. La durata complessiva dell'aspettativa per motivi di
famiglia e per infermità non può superare in ogni caso due anni e mezzo in un
quinquennio. Per motivi di particolare gravità il Consiglio di amministrazione può
consentire all'impiegato, che abbia raggiunto i limiti previsti dai commi precedenti e ne
faccia richiesta, un ulteriore periodo di aspettativa senza assegni di durata non
superiore a sei mesi.<br>
(inapplicabile agli enti locali dal 1° aprile 1999 in 
forza degli articoli 21, 22 e 47, comma 1, lettera s), del c.c.n.l. del 31
marzo 1999)</p>

<h2 id="71">71. Dispensa dal servizio per infermità</h2>

<p>Scaduto il periodo massimo previsto per l'aspettativa per infermità dall'art. 68 o
dall'art. 70, l'impiegato che risulti non idoneo per infermità a riprendere servizio è
dispensato ove non sia possibile utilizzarlo, su domanda, in altri compiti attinenti alla
sua qualifica. Si applicano al procedimento di dispensa le norme di cui agli artt. 129 e
130. <br>
(inapplicabile agli enti locali dal 1° aprile 1999 in 
forza degli articoli 21, 22 e 47, comma 1, lettera s), del c.c.n.l. del 31
marzo 1999)</p>

<h2 id="72">72. Presupposti</h2>

<p>L'impiegato è collocato in disponibilità, per soppressione di ufficio o per riduzione
di ruoli organici, qualora non si possa far luogo alla utilizzazione presso altra
amministrazione statale. Nei casi in cui occorre procedere al collocamento in
disponibilità, il Consiglio di amministrazione designa, in relazione alle varie
qualifiche, gli impiegati da porre in tale posizione, tenendo conto dei precedenti di
carriera e delle eventuali richieste degli interessati. Se il collocamento in
disponibilità è deliberato nei confronti di un impiegato che si trovi in aspettativa per
infermità o per motivi di famiglia, l'aspettativa cessa di diritto alla data del
collocamento in disponibilità.  </p>

<h2 id="73">73. Trattamento economico</h2>

<p>L'impiegato in disponibilità è esonerato dal prestare servizio. Allo stesso competono
lo stipendio e gli assegni per carichi di famiglia con esclusione delle indennità o
compensi per servizi e funzioni di carattere speciale e per prestazioni di lavoro
straordinario.</p>

<h2 id="74">74. Trasferimento ad altre amministrazioni</h2>

<p>Con decreto del presidente del Consiglio dei Ministri l'impiegato collocato in
disponibilità può essere trasferito, anche a domanda, ad un posto vacante nei ruoli di
altra amministrazione, sentiti i rispettivi Consigli di amministrazione. Il trasferimento
può essere effettuato solo a carriere e qualifiche corrispondenti a quelle dell'impiegato
collocato in disponibilità. Il trasferimento ad altra carriera o ad altra qualifica può
essere disposto soltanto con il consenso dell'impiegato. Il trasferimento non è
consentito nei ruoli nei quali si abbiano già impiegati in disponibilità che possano
essere richiamati in servizio ai sensi dell'art. 75. In ogni caso l'impiegato conserva
l'anzianità ed il trattamento economico di cui godeva, eventualmente, a titolo di assegno
personale; nel nuovo ruolo è collocato dopo gli impiegati del suo grado già appartenenti
ad esso.</p>

<h2 id="75">75. Richiamo in servizio</h2>

<p>L'impiegato in disponibilità è richiamato in servizio, sentito il Consiglio di
amministrazione, quando entro due anni dalla data del collocamento in tale posizione abbia
luogo una vacanza nella medesima qualifica del suo ruolo. L'impiegato riassunto in
servizio prende posto nel ruolo in cui è richiamato con l'anzianità che aveva alla data
del collocamento in disponibilità e con lo stipendio inerente.</p>

<h2 id="76">76. Servizio temporaneo presso altra amministrazione</h2>

<p>Con decreto del presidente del Consiglio dei Ministri di concerto con i Ministri
competenti, l'impiegato in disponibilità può essere destinato a prestare servizio
temporaneo presso altra amministrazione con funzioni adeguate alla sua qualifica. In
questo caso egli percepisce tutti gli assegni inerenti alla sua qualifica. Ove per il
servizio temporaneo l'impiegato sia destinato a sede diversa da quella cui era stato
assegnato gli compete il trattamento di missione secondo le norme vigenti. Alla spesa
provvede direttamente ed a proprio carico l'amministrazione presso cui l'impiegato è
destinato a prestare servizio temporaneo. Il tempo trascorso in servizio temporaneo è
valutato a tutti gli effetti nel caso di trasferimento ad altra amministrazione o di
richiamo in servizio ai sensi dei precedenti artt. 74 e 75.</p>

<h2 id="77">77. Dispensa dal servizio</h2>

<p>L'impiegato in disponibilità è collocato a riposo ed ammesso al trattamento di quiescenza e previdenza cui abbia diritto ove, allo scadere di due anni dal collocamento in disponibilità, non sia stato richiamato in servizio ai sensi dell'art. 75 o trasferito ad altra amministrazione ai sensi dell'articolo 74. Egli è altresì collocato a riposo ed ammesso al trattamento di quiescenza e previdenza cui abbia diritto qualora non riassuma servizio nel posto cui sia stato richiamato o rifiuti di assumere servizio nel posto cui sia stato trasferito od al quale sia stato destinato in servizio temporaneo ai sensi
dell'art. 76. La destinazione a servizio temporaneo sospende il decorso del termine di due anni stabilito dal primo comma del presente articolo.</p>

<h2>TITOLO VII - Disciplina</h2>

<h2 id="78">Sanzioni</h2>

<p>L'impiegato che viola i suoi doveri è soggetto alle seguenti sanzioni disciplinari:</p>

<ol>
	<li><p>la censura;</p></li>
	<li><p>la riduzione dello stipendio;</p></li>
	<li><p>la sospensione dalla qualifica;</p></li>
	<li><p>la destituzione.</p></li>
</ol>

<p>Per l'impiegato con qualifica non inferiore a direttore generale si applica l'art. 123.</p>

<h2 id="79">79. Censura</h2>

<p>La censura è una dichiarazione di biasimo scritta e motivata ed è inflitta per lievi trasgressioni.</p>

<h2 id="80">80. Riduzione dello stipendio</h2>

<p>La riduzione dello stipendio non può essere inferiore ad un decimo ne superiore ad un quinto d'una mensilità di stipendio e non può avere durata superiore a sei mesi. La riduzione dello stipendio determina il ritardo di un anno nell'aumento periodico dello stipendio a decorrere dalla data in cui verrebbe a scadere il primo aumento successivo alla punizione. La riduzione dello stipendio è inflitta:</p>

<ol type="a">
	<li><p>a) per grave negligenza in servizio;</p></li>
	<li><p>per irregolarità nell'ordine di trattazione degli affari;</p></li>
	<li><p>per inosservanza dei doveri di ufficio;</p></li>
	<li><p>per contegno scorretto verso i superiori, i colleghi, i dipendenti ed il pubblico;</p></li>
	<li><p>per comportamento non conforme al decoro delle funzioni;</p></li>
	<li><p>per violazione del segreto di ufficio.</p></li>
</ol>

<h2 id="81">81. Sospensione dalla qualifica</h2>

<p>La sospensione dalla qualifica consiste nell'allontanamento dal servizio con la privazione dello stipendio per non meno di un mese e non più di sei mesi. La sospensione è inflitta: </p>

<ol>
	<li><p>a) nei casi previsti dall'articolo precedente qualora le infrazioni abbiano carattere di particolare gravità;</p></li>
	<li><p>per denigrazione dell'Amministrazione o dei superiori;</p></li>
	<li><p>per uso dell'impiego ai fini di interessi personali;</p></li>
	<li><p>per violazione del segreto di ufficio che abbia prodotto grave danno;</p></li>
	<li><p>per comportamento che produca interruzione o turbamento nella regolarità o nella continuità del servizio e per volontario abbandono del servizio, salvo restando quanto è disposto dall'art. 4 	della legge 20 dicembre 1954, n. 1181, in ordine alla tutela degli interessi collettivi ed individuali degli impiegati;</p></li>
	<li><p>per tolleranza di abusi commessi da impiegati dipendenti.</p></li>
</ol>

<h2 id="82">82. Assegno alimentare</h2>

<p>All'impiegato sospeso è concesso un assegno alimentare in misura non superiore alla metà dello stipendio, oltre gli assegni per carichi di famiglia .</p>

<h2 id="83">83. Effetti della sospensione dalla qualifica</h2>

<p>L'impiegato al quale è inflitta la sospensione non può essere promosso se non siano decorsi due anni dalla data dell'infrazione e subisce un ritardo di due anni nell'aumento periodico dello stipendio; tale ritardo è portato a tre anni se la sospensione dalla qualifica è superiore a tre mesi. Il tempo durante il quale l'impiegato sia stato sospeso dalla qualifica con privazione dello stipendio deve essere dedotto dal computo della anzianità.</p>

<h2 id="84">84. Destituzione</h2>

<p>La destituzione è inflitta:</p>

<ol type="a">
	<li><p>per atti i quali rivelino mancanza del senso dell'onore e del senso morale;</p></li>
	<li><p>per atti che siano in grave contrasto con i doveri di fedeltà dell'impiegato;</p></li>
	<li><p>per grave abuso di autorità o di fiducia;</p></li>
	<li><p>per dolosa violazione dei doveri di ufficio che abbia portato grave pregiudizio allo Stato, ad enti pubblici od a privati; e) per illecito uso o distrazione di somme amministrate o tenute in deposito, o per connivente tolleranza di abusi commessi da impiegati dipendenti;</p></li>

	<li><p>per richiesta o accettazione di compensi o benefici in relazione ad affari trattati dell'impiegato per ragioni d'ufficio; g) per gravi atti d'insubordinazione commessi pubblicamente o per eccitamento all'insubordinazione;</p></li>

	<li><p>per istigazione agli atti di cui alla lettera e) dell'art. 81.</p></li>
</ol>

<h2 id="85">85. Destituzione di diritto</h2>

<p>L'impiegato incorre nella destituzione, escluso il procedimento disciplinare:</p>

<ol>
	<li><p>per condanna, passata in giudicato, per delitti contro la   personalità dello Stato esclusi quelli previsti nel capo IV del titolo I del libro II del Codice penale; ovvero per delitti di peculato, malversazione, concussione, corruzione, per  delitti contro la fede pubblica esclusi quelli di cui agli artt. 457, 495, 498 del Codice penale, per delitti contro la moralità pubblica ed il buon costume previsti dagli artt. 519, 520, 521, 531, 532, 533, 534, 535, 536 e 537 del Codice penale e per i delitti di rapina, estorsione, millantato credito, furto, truffa ed appropriazione indebita;</p></li>

	<li><p>per condanna, passata in giudicato, che importi l'interdizione perpetua dai pubblici uffici ovvero l'applicazione di una misura di sicurezza detentiva o della libertà vigilata. Salvo quanto previsto nell'art. 123, comma terzo, nei casi contemplati dall'art. 84 e dal presente articolo il trattamento di quiescenza e previdenza è regolato dalle disposizioni vigenti in materia</p></li>
</ol>

<h2 id="86">86. Recidiva</h2>

<p>All'impiegato che incorre in una infrazione disciplinare dopo essere stato punito per una infrazione della stessa specie può essere inflitta la sanzione più grave di quella prevista per l'infrazione stessa.</p>

<h2 id="87">87. Riabilitazione</h2>

<p>Trascorsi due anni dalla data dell'atto con cui fu inflitta la sanzione disciplinare e sempre che l'impiegato abbia riportato nei due anni la qualifica di &quot;ottimo&quot;; possono essere resi nulli gli effetti di essa, esclusa ogni efficacia retroattiva; possono altresì essere modificati i giudizi complessivi riportati dall'impiegato dopo la sanzione ed in conseguenza di questa. Il provvedimento è adottato con decreto ministeriale, sentiti il Consiglio di amministrazione e la Commissione di disciplina .</p>

<h2 id="88">88. Reintegrazione dell'impiegato assolto in sede di
giudizio penale di revisione</h2>

<p>L'impiegato destituito ai sensi dell'art. 85 e successivamente assolto nel giudizio penale di revisione con la formula prevista dall'art. 566, comma secondo, del Codice di procedura penale, ha diritto alla riammissione in servizio, anche in soprannumero salvo riassorbimento, dalla data della sentenza di assoluzione, e con la medesima qualifica ed anzianità che aveva all'atto della destituzione. Se durante il periodo della destituzione l'impiegato non ha potuto partecipare ad esami di promozione, partecipa alla prima sessione successiva alla riammissione in servizio; in tal caso si applicano le
disposizioni dell'art. 94 e la promozione viene conferita anche in soprannumero, salvo riassorbimento. Se durante il periodo della destituzione si siano svolti scrutini di promozione, si procede ai sensi dell'art. 95 e la promozione eventuale è conferita ai sensi del comma precedente di questo articolo. All'impiegato assolto in seguito a giudizio di revisione spettano, per il periodo di destituzione, tutti gli assegni non percepiti, escluse le indennità o compensi per servizi e funzioni di carattere speciale o per prestazioni di carattere straordinario qualunque sia la durata della destituzione stessa;
detto periodo è altresì utile ai fini del trattamento di quiescenza e di previdenza. L'impiegato, già destituito ed assolto in sede di revisione, può entro sessanta giorni dalla riammissione in servizio, chiedere di essere collocato a riposo con trattamento di quiescenza e previdenza spettantegli ai sensi del successivo articolo 125.</p>

<h2 id="89">89. Reintegrazione dell'impiegato prosciolto in sede di revisione del procedimento disciplinare</h2>

<p>Le disposizioni dell'art. 88 si applicano all'impiegato destituito a seguito di procedimento disciplinare e quelle del secondo, terzo e quarto comma dello stesso articolo all'impiegato punito con sanzione superiore alla censura, quando, a seguito della revisione del procedimento disciplinare, egli sia stato prosciolto da ogni addebito. Il comma precedente è applicabile anche nei casi di annullamento del provvedimento disciplinare o di estinzione del relativo procedimento.</p>

<h2 id="90">90. Premorienza dell'impiegato alla sentenza di assoluzione in sede di revisione</h2>

<p>Se l'impiegato decede prima della sentenza di assoluzione in sede di revisione del giudicato penale o prima del proscioglimento da ogni a ddebito in sede di revisione del procedimento disciplinare, la vedova ed i figli minorenni hanno diritto a tutti gli assegni non percepiti durante il periodo di sospensione o di destituzione, escluse le indennità o compensi per servizi e funzioni di carattere speciale o per prestazioni di carattere straordinario, in relazione alla qualifica rivestita dall'impiegato al momento della sospensione o della destituzione, nonché agli aumenti periodici di stipendio successivamente maturati fino alla data in cui l'impiegato stesso avrebbe raggiunto i limiti massimi di età e di servizio per la permanenza nell'impiego o fino a quella del decesso, se anteriore.</p>

<h2 id="91">91. Sospensione cautelare obbligatoria</h2>

<p>L'impiegato sottoposto a procedimento penale può essere, quando la natura del reato sia particolarmente grave, sospeso dal servizio con decreto del Ministro; ove sia stato emesso mandato od ordine di cattura, l'impiegato deve essere immediatamente sospeso dal servizio con provvedimento del capo dell'ufficio. Il capo dell'ufficio che ha notizia dell'emissione di un mandato o ordine di comparizione, o della convalida del fermo, nei confronti d'un impiegato da lui dipendente, deve riferirne immediatamente all'ufficio del personale del Ministero.</p>

<h2 id="92">92. Sospensione cautelare facoltativa</h2>

<p>Il ministro può, per gravi motivi, ordinare la sospensione dell'impiegato dal servizio anche prima che sia esaurito o iniziato il procedimento disciplinare. La sospensione disposta prima dell'inizio del procedimento disciplinare è revocata e l'impiegato ha diritto alla riammissione in servizio ed alla corresponsione degli assegni non percepiti, escluse le indennità o compensi per servizi e funzioni di carattere speciale o per prestazioni di carattere straordinario, se la contestazione degli addebiti, ai sensi del secondo comma dell'art. 103, non ha luogo entro quaranta giorni dalla data in cui è stato
comunicato all'impiegato, nelle forme dell'art. 104, il provvedimento di sospensione. All'impiegato sospeso ai sensi del precedente e del presente articolo si applicano, le disposizioni dell'art. 82.</p>

<h2 id="93">93. Esclusione dagli esami e dagli scrutini</h2>

<p>L'impiegato sospeso ai sensi degli artt. 91 e 92 è escluso dagli esami o dagli scrutini di promozione. Quando l'impiegato è stato deferito al giudizio della Commissione di disciplina, il Ministro, anche se non ha disposto la sospensione cautelare, può, sentito il Consiglio d'amministrazione, escludere l'impiegato dall'esame o dallo scrutinio.</p>

<h2 id="94">94. Ammissione agli esami dell'impiegato prosciolto da addebiti disciplinari</h2>

<p>L'impiegato escluso dall'esame che sia stato prosciolto da ogni addebito disciplinare o punito con la censura e ammesso al primo esame successivo e, qualora riporti una votazione in virtù della quale sarebbe stato promovibile se ottenuta nell'esame originario, è collocato nella graduatoria di questo, tenuto conto della votazione stessa, ed è promosso, anche in soprannumero salvo riassorbimento, con decorrenza a tutti gli effetti, con esclusione delle competenze già maturate, dalla stessa data con la quale sarebbe stata conferita la promozione in base al detto esame. L'impiegato ammesso all'esame di cui
al precedente comma, qualora non abbia raggiunto una votazione tale da consentirgli di essere promosso nel primo esame ma abbia conseguito una votazione superiore all'ultimo dei promossi di uno dei successivi esami, viene iscritto nella graduatoria nella quale può trovare utile collocazione ed è promosso con la medesima anzianità degli altri impiegati compresi nella graduatoria in cui è collocato.  </p>

<h2 id="95">95. Ammissione agli scrutini dell'impiegato prosciolto da addebiti disciplinari</h2>

<p>L'impiegato escluso dallo scrutinio quando sia prosciolto dagli addebiti dedotti nel procedimento disciplinare, o questo si concluda con l'irrogazione della censura, è scrutinato per la promozione. Se il Consiglio di amministrazione delibera che l'impiegato scrutinato sia maggiormente meritevole almeno dell'ultimo promosso con lo scrutinio originario, lo designa per la promozione, indicando il posto che deve occupare in graduatoria. La promozione è conferita, anche in soprannumero salvo riassorbimento, con decorrenza dalla stessa data delle promozioni disposte in base allo scrutinio originario. Se durante il periodo di esclusione si siano svolti più scrutini di promozione ai quali l'impiegato avrebbe potuto essere sottoposto il Consiglio d'amministrazione deve valutare l'impiegato per ciascuno dei successivi scrutini e stabilire in quale di questi avrebbe potuto essere promosso. La data di decorrenza della promozione è quella dello scrutinio per effetto del quale, a giudizio del Consiglio d'amministrazione, si sarebbe dovuta conferire la promozione.</p>

<h2 id="96.">96.</a> Computo della sospensione cautelare</h2>

<p>Qualora a seguito del procedimento disciplinare venga inflitta all'impiegato la sospensione dalla qualifica, il periodo di sospensione cautelare deve essere computato nella sanzione. Se la sospensione dalla qualifica viene inflitta per durata inferiore alla sospensione cautelare sofferta o se viene inflitta una sanzione minore o se il procedimento si conclude con il proscioglimento dell'impiegato, debbono essere corrisposti all'impiegato tutti gli assegni non percepiti, escluse le indennità o compensi per servizi e funzioni di carattere speciale o per prestazioni di carattere straordinario, per il tempo eccedente la durata della punizione o per effetto della sospensione. Sono dedotte in ogni caso le somme corrisposte a titolo di assegno alimentare.</p>

<h2 id="97">97. Revoca della sospensione</h2>

<p>Quando la sospensione cautelare sia stata disposta in dipendenza del procedimento penale e questo si concluda con sentenza di proscioglimento o di assoluzione passata in giudicato perché il fatto non sussiste o perché l'impiegato non lo ha commesso, la sospensione è revocata e l'impiegato ha diritto a tutti gli assegni non percepiti, escluse le indennità per servizi e funzioni di carattere speciale o per prestazioni di lavoro straordinario e salva deduzione dell'assegno alimentare eventualmente corrisposto. Se il procedimento penale si conclude con sentenza di proscioglimento o di assoluzione
passata in giudicato per motivi diversi da quelli contemplati nel comma precedente, la sospensione può essere mantenuta qualora nei termini previsti dal successivo comma venga iniziato a carico dell'impiegato procedimento disciplinare. Il procedimento disciplinare deve avere inizio, con la contestazione degli addebiti, entro 180 giorni dalla data in cui è divenuta irrevocabile la sentenza definitiva di proscioglimento od entro 40 giorni dalla data in cui l'impiegato abbia notificato all'amministrazione la sentenza stessa . La sospensione cessa se la contestazione degli addebiti non ha luogo entro il detto termine ed il procedimento disciplinare, per i fatti che formarono oggetto del procedimento penale, non può più essere iniziato. In tal caso l'impiegato ha diritto agli assegni
previsti nel primo comma. Qualora il procedimento disciplinare sia stato sospeso a seguito di denuncia all'autorità giudiziaria, la scadenza del termine predetto estingue altresì il procedimento disciplinare che non può più essere rinnovato.</p>

<h2 id="98">98. Sospensione dalla qualifica a seguito di condanna penale</h2>

<p>L'impiegato condannato a pena detentiva con sentenza passata in giudicato, qualora non venga destituito, è sospeso dalla qualifica fino a che non abbia scontato la pena.</p>

<h2 id="99">99. Revoca di diritto della sospensione</h2>

<p>Quando, a seguito del giudizio penale di revisione, l'impiegato già condannato sia stato assolto ai sensi dell'art. 566 del Codice di procedura penale la sospensione inflitta ai sensi dell'articolo precedente è revocato di diritto e si applicano le disposizioni degli artt. 94, 95 e 97.</p>

<h2 id="100">100. Censura</h2>

<p>La censura è inflitta dal capo dell'ufficio che secondo l'ordinamento dell'amministrazione centrale o delle circoscrizioni periferiche è preposto ad un ramo dell'amministrazione. Salvo quanto è previsto dall'art. 123 per i direttori generali, al capo del servizio o dell'ufficio centrale ed al capo dell'ufficio periferico che dipendono direttamente dall'autorità centrale la sanzione è inflitta dal Ministro.</p>

<h2 id="101">101. Procedimento per l'irrogazione della censura</h2>

<p>Il superiore competente a norma dell'art. 100 ad infliggere la censura contesta l'addebito per iscritto, nella forma stabilita dall'articolo 104 assegnando all'impiegato un termine non maggiore di dieci giorni per presentare, per iscritto, le proprie giustificazioni. La sanzione deve essere motivata e comunicata all'impiegato per iscritto. Copia della comunicazione è immediatamente rimessa al capo del personale insieme con le contestazioni e le giustificazioni.</p>

<h2 id="102">102. Ricorso gerarchico</h2>

<p>Contro il provvedimento con cui viene inflitta la censura è ammesso ricorso gerarchico al Ministro che provvede con decreto motivato. Sezione II - Procedimento per l'irrogazione della riduzione dello stipendio, della sospensione dalla qualifica e della destituzione.</p>

<h2 id="103">103. Accertamenti</h2>

<p>Il capo dell'ufficio che a norma dell'art. 100 è competente ad irrogare la censura deve compiere gli accertamenti del caso e, ove ritenga che sia da irrogare una sanzione più grave della censura, rimette gli atti all'ufficio del personale. L'ufficio del personale che abbia comunque notizia di una infrazione disciplinare commessa da un impiegato svolge gli opportuni accertamenti preliminari e, ove ritenga che il fatto sia punibile con la sanzione della censura, rimette gli atti al competente capo ufficio; negli altri casi contesta subito gli addebiti all'impiegato invitandolo a presentare le giustificazioni.</p>

<h2 id="104">104. Formalità per la contestazione</h2>

<p>La comunicazione delle contestazioni deve risultare da dichiarazione dell'impiegato, scritta sul foglio contenente le contestazioni, copia del quale gli deve essere consegnata. L'eventuale rifiuto a rilasciare la dichiarazione predetta deve risultare da attestazione scritta del capo dell'ufficio incaricato della consegna. Qualora la consegna personale non sia possibile, la comunicazione delle contestazioni viene fatta mediante raccomandata con avviso di ricevimento. Se le comunicazioni relative al procedimento disciplinare non possono effettuarsi nelle forme previste dai due commi precedenti, sono
fatte mediante pubblicazione nell'albo dell'ufficio cui l'impiegato appartiene.</p>

<h2 id="105">105. Giustificazioni dell'impiegato</h2>

<p>Le giustificazioni debbono essere presentate, entro venti giorni dalla comunicazione delle contestazioni, all'ufficio del personale od al capo dell'ufficio presso il quale l'impiegato presta servizio, che vi appone la data di presentazione e ne cura l'immediata trasmissione all'ufficio del personale. In quest'ultimo caso l'impiegato ha facoltà di consegnare in piego chiuso le giustificazioni perché siano così trasmesse all'ufficio del personale. Il termine della presentazione delle giustificazioni può essere prorogato per gravi motivi, e per non più di quindici giorni, dal capo del personale. E' in
facoltà dell'incolpato di rinunciare al termine, purché lo dichiari espressamente per iscritto.</p>

<h2 id="106">106. Archiviazione degli atti</h2>

<p>Il capo del personale quando in base alle indagini preliminari ed alle giustificazioni
dell'impiegato ritenga che non vi sia luogo a procedere disciplinarmente, ordina
l'archiviazione degli atti dandone comunicazione all'interessato. Qualora ritenga che
l'infrazione sia punibile con la censura trasmette gli atti al capo del servizio
dell'ufficio competente perché provveda alla irrogazione della punizione.</p>

<h2 id="107">107. Procedimento</h2>

<p>Il capo del personale, quando attraverso le indagini preliminari e le giustificazioni
dell'impiegato ritenga che possa applicarsi una sanzione più grave della censura e che il
caso sia sufficientemente istruito, trasmette gli atti alla Commissione di disciplina,
agli effetti degli artt. 80 e seguenti, entro il quindicesimo giorno da quello in cui sono
pervenute le giustificazioni. Se, invece, ritenga opportune ulteriori indagini nomina,
entro il termine indicato nel comma precedente, un funzionario istruttore scegliendolo tra
gli impiegati aventi qualifica superiore a quella dell'impiegato. Quando la natura delle
indagini investe l'esercizio di mansioni tecniche proprie della carriera cui l'impiegato
appartiene ed il funzionario istruttore sia di carriera diversa, il capo del personale
può designare un funzionario della stessa carriera dell'impiegato sottoposto al
procedimento ma di qualifica o di anzianità superiore perché, in qualità di consulente
tecnico, collabori nello svolgimento delle indagini con il funzionario istruttore. La
nomina a funzionario istruttore od a consulente non può essere affidata agli addetti ai
gabinetti ed alle segreterie particolari.</p>

<h2 id="108">108. Funzionario istruttore e consulente tecnico</h2>

<p>Le nomine del funzionario istruttore e del consulente tecnico debbono essere comunicate
all'impiegato entro cinque giorni. Valgono per il funzionario istruttore ed il consulente
le norme circa l'astensione e la ricusazione dei componenti delle commissioni di
disciplina. L'istanza di ricusazione è proposta per iscritto al capo del personale che
decide in via definitiva, sentito il funzionario ricusato, anche sull'opportunità di
rinnovare gli atti istruttori già compiuti. Il provvedimento che respinge l'istanza di
ricusazione può essere impugnato soltanto insieme con il provvedimento che infligge la
punizione disciplinare. La mancata proposizione della ricusazione non preclude la facoltà
di far valere, in tale sede, i vizi del provvedimento derivanti dall'incompatibilità del
funzionario istruttore o del consulente.</p>

<h2 id="109">109. Facoltà del funzionario istruttore e del
consulente</h2>

<p>Il funzionario istruttore, nel corso delle indagini, può sentire senza giuramento
testimoni e periti, compresi quelli indicati dall'impiegato e può avvalersi all'uopo
della cooperazione di altri uffici della stessa o di altre amministrazioni. Il consulente,
oltre a svolgere le particolari indagini affidategli dall'istruttore, ha facoltà di
assistere all'assunzione di ogni mezzo di prova e di proporre al funzionario istruttore
domande da rivolgersi ai testimoni ed ai periti.</p>

<h2 id="110">110. Termini per l'espletamento dell'inchiesta</h2>

<p>L'inchiesta disciplinare deve essere conclusa entro novanta giorni dalla nomina del
funzionario istruttore. Per gravi motivi, il funzionario istruttore, prima della scadenza
del detto termine, può chiedere al capo del personale la proroga del termine per non
oltre trenta giorni. Il funzionario istruttore ed il consulente che, nel corso delle
indagini siano collocati a riposo, le proseguono fino al loro compimento. Essi possono
essere sostituiti, con decreto motivato del Ministro, per destinazione, con il loro
consenso, ad altro ufficio che sia incompatibile con le funzioni di istruttore o di
consulente o che, per gravi esigenze di servizio, sia inconciliabile con lo svolgimento di
tali funzioni. Il provvedimento di sostituzione del funzionario istruttore o del
consulente può essere impugnato dall'impiegato soltanto insieme con il provvedimento che
infligge la punizione.</p>

<h2 id="111">111. Atti preliminari al giudizio disciplinare</h2>

<p>Terminate le indagini e comunque entro il termine originario o prorogato di cui
all'articolo precedente, il funzionario istruttore riunisce gli atti in fascicoli,
numerandoli progressivamente in ordine cronologico ed apponendo su ciascun foglio la
propria firma; correda il fascicolo di un indice da lui sottoscritto e rimette il
fascicolo stesso, entro dieci giorni dalla data dell'ultimo atto compiuto, al capo del
personale che lo trasmette, con le sue eventuali osservazioni, nei dieci giorni successivi
alla commissione di disciplina. Entro dieci giorni successivi a quello in cui gli atti
sono pervenuti, il segretario della commissione dà avviso all'impiegato nelle forme
previste dall'art. 104 che nei venti giorni successivi egli ha facoltà di prendere
visione di tutti gli atti del procedimento e di estrarne copia. Trascorso tale termine il
presidente della commissione stabilisce la data della trattazione orale che deve aver
luogo entro trenta giorni dalla scadenza del termine di cui al comma precedente e, quando
non ritenga di riferire personalmente, nomina un relatore fra i membri della commissione.
La data della seduta fissata per la trattazione orale deve essere comunicata dal
segretario all'ufficio del personale e, nelle forme previste dall'art. 104, all'impiegato
almeno venti giorni prima, con avvertenza che egli ha facoltà di intervenirvi per
svolgere oralmente le proprie difese e di far pervenire alla commissione, almeno cinque
giorni prima della seduta, eventuali scritti o memorie difensive.</p>

<h2 id="112">112. Modalità per la trattazione orale e per la
deliberazione della Commissione di disciplina</h2>

<p>Nella seduta fissata per la trattazione orale, il relatore riferisce in presenza
dell'impiegato senza prendere conclusioni in merito al provvedimento da adottare.
L'impiegato può svolgere oralmente la propria difesa ed ha per ultimo la parola. Il
presidente o, previa sua autorizzazione, i componenti della commissione possono
rivolgergli domande in merito ai fatti ed alle circostanze che risultano dagli atti del
procedimento e chiedergli chiarimenti in merito agli assunti difensivi. Alla seduta può
intervenire il capo del personale o un impiegato da lui delegato. Della trattazione orale
si forma verbale che viene sottoscritto dal segretario e vistato dal presidente. Chiusa la
trattazione orale e ritiratisi il capo del personale, l'impiegato ed il segretario, la
commissione, sentite le conclusioni del relatore, delibera a maggioranza di voti, con le
modalità seguenti:</p>

<blockquote>
  <p>a) il presidente sottopone separatamente a decisione le questioni pregiudiziali, quelle
  incidentali la cui decisione sia stata differita, quelle di fatto e di diritto riguardanti
  le infrazioni contestate e quindi, se occorre, quelle sull'applicazione delle sanzioni.
  Tutti i componenti della commissione di disciplina danno il loro voto su ciascuna
  questione, qualunque sia stato quello sulle altre;<br>
  b) il presidente raccoglie i voti cominciando dal componente di qualifica meno elevata od
  a parità di qualifica dal componente meno anziano e vota per ultimo;<br>
  c) se i componenti presenti alla seduta eccedono il numero legale, quelli di qualifica
  meno elevata od i meno anziani non possono partecipare alla votazione a pena di nullità,
  salvo che uno di essi sia stato relatore nella seduta di trattazione, nel qual caso egli
  prende il posto del componente di qualifica meno elevata o del meno anziano fra coloro che
  avrebbero dovuto votare;<br>
  d) qualora nella votazione si manifestino più di due opinioni, i componenti la
  commissione che hanno votato per la sanzione più grave si uniscono a quelli che hanno
  votato per la sanzione immediatamente inferiore fino a che venga a risultare la
  maggioranza.</p>
</blockquote>

<p>In ogni altro caso, quando su una questione vi è parità di voti, prevale l'opinione
più favorevole all'impiegato. La deliberazione è sempre segreta e nessuno può opporre
l'inosservanza delle modalità precedenti come causa di nullità o d'impugnazione, salvo
quanto è stabilito sub c. Non possono partecipare alla deliberazione a pena di nullità i
membri della commissione che abbiano riferito all'ufficio del personale o svolte indagini
ai sensi dell'art. 103 o che abbiano partecipato come funzionari istruttori o consulenti
all'inchiesta.</p>

<h2 id="113">113. Supplemento di istruttoria</h2>

<p>Se il procedimento è stato rimesso ai sensi del primo comma dell'art. 107 alla
commissione questa, ove ritenga necessarie ulteriori indagini, rinvia con ordinanza gli
atti all'ufficio del personale perché provveda ai sensi del secondo comma dell'articolo
107. Se il procedimento è stato rimesso ai sensi del primo comma dell'art. 111 alla
commissione, questa, ove ritenga necessarie ulteriori indagini, rinvia con ordinanza gli
atti all'ufficio del personale, indicando quali sono i fatti e le circostanze da chiarire
e quali le prove da assumere richiedendo, se del caso, la nomina del consulente previsto
dal terzo comma dell'art. 107. La commissione assegna il termine entro il quale il
funzionario istruttore deve espletare le ulteriori indagini e restituire gli atti alla
commissione, agli effetti dell'art. 111. Il termine può essere prorogato, per gravi
motivi, dal presidente della commissione. La commissione può sempre assumere direttamente
qualsiasi mezzo di prova, nel quale caso stabilisce con ordinanza la seduta dandone
avviso, nelle forme e con i termini di cui al quarto comma dell'art. 111, all'impiegato,
che può assistervi e svolgere le proprie deduzioni.</p>

<h2 id="114">114.</a> Deliberazione della Commissione di disciplina</h2>

<p>La commissione, se ritiene che nessun addebito possa muoversi all'impiegato, lo
dichiara nella deliberazione. Se ritiene che gli addebiti siano in tutto o in parte
sussistenti propone la sanzione da applicare. La deliberazione motivata viene stesa dal
relatore o da altro componente la commissione ed è firmata dal presidente, dall'estensore
e dal segretario. Copia della deliberazione, con gli atti del procedimento e la copia del
verbale della trattazione orale, viene trasmessa, entro venti giorni dalla deliberazione,
all'ufficio del personale. Il Ministro provvede con decreto motivato a dichiarare
prosciolto l'impiegato da ogni addebito o ad infliggere la sanzione in conformità della
deliberazione della commissione, salvo che egli non ritenga di disporre in modo più
favorevole all'impiegato. Il decreto deve essere comunicato all'impiegato entro dieci
giorni dalla sua data, nei modi previsti dall'art. 104.</p>

<h2 id="115">115. Rinvio della decisione</h2>

<p>Quando la trattazione orale non possa essere esaurita in una sola seduta e nell'intervallo si sia fatto luogo alla rinnovazione totale o parziale dei componenti della commissione, la trattazione continua innanzi alla commissione quale era originariamente costituita, fino alla deliberazione prevista dall'art. 112. Se la commissione ha provveduto con ordinanza, ai sensi del primo e del secondo comma dell'art.
113, la trattazione orale in esito all'espletamento delle ulteriori indagini è rinnovata, con l'osservanza delle disposizioni degli artt. 111 e 112 dinanzi alla commissione quale è costituita al momento in cui si fa luogo alla rinnovazione. Qualora, iniziata la trattazione orale, sopravvenga una causa di incompatibilità, di ricusazione o di astensione del presidente o di uno dei membri, ovvero taluni di costoro, per impedimento fisico, non sia più in grado di intervenire, la trattazione orale deve esser rinnovata, con l'osservanza delle disposizioni degli artt. 111 e 112.</p>

<h2 id="116">116. Rimborso spese all'impiegato prosciolto</h2>

<p>L'impiegato prosciolto ha diritto al rimborso delle spese di viaggio sostenute per comparire innanzi alla commissione ed alle relative indennità di missione. Può chiedere, altresì, che gli sia corrisposto il rimborso delle spese di viaggio e di soggiorno per il tempo strettamente indispensabile per prendere visione degli atti del procedimento ed estrarne copia. Il rimborso delle spese di soggiorno è dovuto nella misura stabilita dalla legge per l'indennità di missione. La domanda prevista dal comma precedente deve essere proposta entro trenta giorni dalla comunicazione del decreto che proscioglie l'impiegato da ogni addebito; su di essa provvede il capo del personale.</p>

<h2 id="117">117. Sospensione del procedimento disciplinare in pendenza del giudizio penale</h2>

<p>Qualora per il fatto addebitato all'impiegato sia stata iniziata azione penale il procedimento disciplinare non può essere promosso fino al termine di quello penale e, se già iniziato, deve essere sospeso.</p>

<h2 id="118">118. Rapporto tra giudizio disciplinare e cessazione del rapporto di impiego</h2>

<p>Qualora nel corso del procedimento disciplinare il rapporto d'impiego cessi anche per dimissioni volontarie o per collocamento a riposo a domanda, il procedimento stesso prosegue agli effetti dell'eventuale trattamento di quiescenza e previdenza.</p>

<h2 id="119">119. Rapporto tra procedimento disciplinare e giudicato amministrativo</h2>

<p>Quando il decreto del Ministro che infligge la sanzione disciplinare sia annullato per
l'accoglimento di ricorso giurisdizionale o straordinario e la decisione non escluda la
facoltà dell'amministrazione di rinnovare in tutto o in parte il procedimento, il nuovo
procedimento deve essere iniziato a partire dal primo degli atti annullati entro trenta
giorni dalla data in cui sia pervenuta al Ministero la comunicazione della decisione
giurisdizionale ai sensi dell'art. 87 comma primo del R.D. 17 agosto 1907, n. 642, ovvero
dalla data di registrazione alla Corte dei conti del decreto che accoglie il ricorso
straordinario od entro trenta giorni dalla data in cui l'impiegato abbia notificato al
Ministero la decisione giurisdizionale o lo abbia costituito in mora per la esecuzione del
decreto che accoglie il ricorso straordinario. Decorso tale termine il procedimento
disciplinare non può essere rinnovato</p>

<h2 id="120">120. Estinzione del procedimento</h2>

<p>Il procedimento disciplinare si estingue quando siano decorsi novanta giorni
dall'ultimo atto senza che nessun ulteriore atto sia stato compiuto. Il procedimento
disciplinare estinto non può essere rinnovato. L'estinzione determina, altresì, la
revoca della sospensione cautelare e dell'esclusione dagli esami e dagli
scrutini con gli effetti previsti dagli artt. 94, 95 e 97. Nello stato matricolare
dell'impiegato non deve essere fatta menzione del procedimento disciplinare estinto.</p>

<h2 id="121">121. Riapertura del procedimento</h2>

<p>Il procedimento disciplinare può essere riaperto se l'impiegato cui fu inflitta la
sanzione ovvero la vedova o i figli minorenni che possono avere diritto al trattamento di
quiescenza adducano nuove prove tali da far ritenere che sia applicabile una sanzione
minore o possa essere dichiarato il proscioglimento dall'addebito. La riapertura del
procedimento è disposta dal Ministro su relazione dell'ufficio del personale ed il nuovo
procedimento si svolge nelle forme previste dagli artt. 104 e seguenti. Il Ministro,
qualora non ritenga di disporre la riapertura del procedimento, provvede con decreto
motivato sentito il Consiglio di amministrazione.</p>

<h2 id="122">122. Effetti della riapertura del procedimento</h2>

<p>Nel caso previsto dal primo comma dell'articolo 121 la riapertura del procedimento sospende gli effetti della sanzione già inflitta. All'impiegato già punito, nei confronti del quale sia stata disposta la riapertura del procedimento disciplinare, non può essere inflitta una sanzione più grave di quella già applicata. Qualora egli venga prosciolto o sia ritenuto passibile di una sanzione meno grave, devono essergli corrisposti, in tutto o in parte, gli assegni non percepiti, escluse le indennità per servizi e funzioni di carattere speciale o per prestazioni di lavoro straordinario, salva la deduzione dell'eventuale assegno alimentare. La disposizione del comma precedente si applica anche nel caso in cui la riapertura del procedimento sia stata domandata dalla vedova o dai figli minorenni.</p>

<h2 id="123">123. Esonero del direttore generale</h2>

<p>Nel procedimento disciplinare a carico di un impiegato con qualifica non inferiore a direttore generale, la contestazione degli addebiti viene fatta con atto del Ministro, al quale debbono essere dirette le giustificazioni dell'impiegato. Si osservano le disposizioni degli artt. 104 e 105. Il Ministro, qualora non accolga le giustificazioni, riferisce al Consiglio dei Ministri il quale delibera sulla incompatibilità dell'impiegato ad essere mantenuto in servizio e sul diritto al trattamento di quiescenza e previdenza. L'impiegato riconosciuto incompatibile è dispensato dal servizio con
decreto del Presidente della Repubblica su proposta del Ministro competente.</p>

<h2>TITOLO VIII - Cessazione del rapporto d'impiego - Riammissione in servizio</h2>

<h2 id="124">124. Dimissioni</h2>

<p>L'impiegato può in qualunque tempo dimettersi dall'ufficio. Le dimissioni debbono essere presentate per iscritto.</p> <p>L'impiegato che ha presentato le dimissioni deve proseguire nell'adempimento dei doveri di ufficio finché non gli venga comunicata l'accettazione delle dimissioni. L'accettazione può essere rifiutata o ritardata per motivi di servizio, previo parere del Consiglio di amministrazione, o quando sia in corso procedimento disciplinare a carico dell'impiegato. </p>

<p>Agli effetti del comma precedente s'intende che sia in corso procedimento disciplinare anche se al momento della presentazione delle dimissioni, pur non essendo avvenuta la contestazione degli addebiti,
abbia avuto luogo la sospensione cautelare dall'impiego.</p> <p>&nbsp;Se al momento in cui l'impiegato non sospeso cautelarmente presenta le dimissioni siano stati iniziati gli accertamenti disciplinari preliminari, la contestazione degli addebiti deve seguire entro trenta giorni dalla data di presentazione delle dimissioni ed in mancanza della contestazione entro tale termine le dimissioni debbono essere accettate.</p>

<h2 id="125">125. Trattamento di quiescenza</h2>

<p>L'impiegato dimissionario consegue il diritto alla pensione qualora abbia raggiunto un'età non inferiore a quella prevista per il collocamento a riposo ridotta di cinque anni e conti almeno venti anni di servizio effettivo oppure a qualunque età qualora abbia prestato almeno venticinque anni di servizio effettivo.</p>

<p>Negli altri casi l'impiegato dimissionario ha diritto all'indennità per una sola volta in luogo di pensione nella misura prevista dalle vigenti disposizioni, purché abbia prestato almeno un anno intero
di servizio effettivo.</p>

<h2 id="126">126. Dimissioni dell'impiegata coniugata</h2>

<p>L'impiegata che abbia contratto matrimonio, anche se sia rimasta successivamente vedova con prole a carico, può presentare le dimissioni con il diritto al trattamento di quiescenza spettante alla data di risoluzione del rapporto d'impiego, secondo le disposizioni di cui al testo unico 21 febbraio 1895, n. 70, e successive modificazioni. </p>
<p>Ai fini del compimento dell'anzianità minima richiesta per la maturazione del diritto a pensione, è concesso all'impiegata predetta un aumento del servizio utile fino al massimo di cinque anni.</p>

<h2 id="127">127. Decadenza</h2>

<p>Oltre che nel caso previsto dall'art. 63, l'impiegato incorre nella decadenza dall'impiego:</p>

<blockquote>
  <p>a) quando perda la cittadinanza italiana;<br>
  b) quando accetti una missione o altro incarico da una autorità straniera senza
  autorizzazione del Ministro competente;<br>
  c) quando, senza giustificato motivo, non assuma o non riassuma servizio entro il termine
  prefissogli, ovvero rimanga assente dall'ufficio per un periodo non inferiore a quindici
  giorni ove gli ordinamenti particolari delle singole amministrazioni non stabiliscano un
  termine più breve,<br>
  d) quando sia accertato che l'impiego fu conseguito mediante la produzione di documenti
  falsi o viziati da invalidità non sanabile. La decadenza di cui alle lettere c) e d) è
  disposta sentito il consiglio di amministrazione.</p>
</blockquote>

<h2 id="128">128. Effetti della decadenza</h2>

<p>La decadenza non comporta la perdita del diritto al trattamento di quiescenza secondo le norme vigenti qualora non derivi da perdita della cittadinanza. </p>
<p>L'impiegato decaduto ai sensi della lettera d) dell'art. 127 non può concorrere ad altro impiego nell'Amministrazione dello Stato.<br> <i>(comma dichiarato illegittimo con sentenza della Corte 
costituzionale n. 329 del 2007, nella parte in cui non prevede l&#8217;obbligo dell&#8217;amministrazione di valutare il provvedimento di decadenza dall&#8217;impiego, emesso ai sensi dell&#8217;art. 127, primo comma, lettera d), dello stesso decreto, al fine della ponderazione della proporzione tra gravità del comportamento e divieto di concorrere ad altro impiego nell&#8217;amministrazione dello Stato).</i></p>

<h2 id="129">129.</a> Dispensa</h2>

<p>Può essere dispensato dal servizio l'impiegato divenuto inabile per motivi di salute, salvo che non sia diversamente utilizzato ai sensi dell'art. 71, nonché quello che abbia dato prova di incapacità o di persistente insufficiente rendimento. </p>

<p>Ai fini del precedente comma è considerato di persistente insufficiente rendimento l'impiegato che, previamente ammonito, riporti al termine dell'anno nel quale è stato richiamato una qualifica inferiore al &quot;buono&quot;. All'impiegato proposto per la dispensa dal servizio è assegnato un termine per presentare, ove creda, le proprie osservazioni. </p>
<p>L'impiegato può chiedere di essere sentito personalmente dal consiglio di amministrazione. La dispensa è disposta con decreto motivato del Ministro, sentito il consiglio di amministrazione. E' fatto in ogni caso salvo il diritto al trattamento di quiescenza e previdenza spettante secondo le disposizioni vigenti.</p>

<h2 id="130">130. Accertamento sanitario per la dispensa</h2>

<p>Quando la dispensa debba avvenire per motivi di salute si procede all'accertamento delle condizioni di salute dell'impiegato mediante visita medica collegiale. L'impiegato ha diritto di farsi assistere da un medico di propria fiducia.</p>

<h2 id="131">131. Collocamento a riposo</h2>

<p>Il rapporto d'impiego, oltre che negli altri casi previsti dal presente decreto, cessa con il collocamento a riposo d'ufficio o a domanda, secondo le disposizioni di cui al testo unico 21 febbraio 1895, numero 70, e successive modificazioni.</p>

<h2 id="132">132. Riammissione</h2>

<p>L'impiegato con qualifica inferiore a direttore generale, cessato dal servizio per dimissioni o per collocamento a riposo o per decadenza dall'impiego nei casi previsti dalle lettere b) e c) dell'art. 127, può essere riammesso in servizio, sentito il parere del Consiglio di amministrazione. Può essere riammesso in servizio l'impiegata dichiarata decaduta ai sensi della lettera a) dell'art. 127, quando la perdita della cittadinanza italiana si sia verificata a seguito di matrimonio contratto con cittadino straniero e l'impiegata abbia riacquistata la cittadinanza per effetto dell'annullamento o dello
scioglimento del matrimonio.</p> <p>L'impiegato riammesso è collocato nel ruolo e nella qualifica cui apparteneva al momento della cessazione dal servizio, con decorrenza di anzianità nella qualifica stessa dalla data del provvedimento di riammissione. La riammissione in servizio è subordinata alla vacanza del posto e non può aver luogo se la cessazione dal servizio avvenne in applicazione di disposizioni di carattere transitorio o speciale.</p>

<h2 id="133">128. Effetti della decadenza</h2>

<p>La decadenza non comporta la perdita del diritto al trattamento di quiescenza secondo le norme vigenti qualora non derivi da perdita della cittadinanza. </p>
<p>L'impiegato decaduto ai sensi della lettera d) dell'art. 127 non può concorrere ad altro impiego nell'Amministrazione dello Stato.<br> <i>(comma dichiarato illegittimo con sentenza della Corte  costituzionale n. 329 del 2007, nella parte in cui non prevede l&#8217;obbligo  dell&#8217;amministrazione di valutare il provvedimento di decadenza dall&#8217;impiego,  emesso ai sensi dell&#8217;art. 127, primo comma, lettera d), dello stesso decreto, al  fine della ponderazione della proporzione tra gravità del comportamento e  divieto di concorrere ad altro impiego nell&#8217;amministrazione dello Stato).</i></p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
