<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Il patrimonio">
	<title>Il patrimonio</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Effetti economici dell'imposizione tributaria</h1>

<p>L'imposizione dei tributi provoca delle notevoli ripercussioni sull'economia nazionale. Infatti, un aumento della pressione tributaria provoca una contrazione dei consumi e degli investimenti e, quindi, una riduzione della domanda globale. In virtù di questi effetti la pressione tributaria può essere manovrata come strumento di politica economica, al fine di frenare l'inflazione da domanda nelle fasi di espansione del ciclo economico. <br> Se, però, il prelievo tributario diventa troppo elevato, i lavoratori premeranno per ottenere aumenti salariali, mentre le imprese, a loro volta, tenderanno a scaricare sui prezzi di vendita il maggior costo del lavoro e il peso delle imposte cui sono assoggettate. In questo caso il rischio è quello di avere una inflazione da costi, direttamente imputabile all'aumento della pressione tributaria.<br> L'aumento della pressione tributaria ha effetti negativi anche sulla formazione del risparmio. Le famiglie, infatti, pur di non sacrificare eccessivamente il tenore di vita, diminuiranno la propria propensione al risparmio prechè gravati da un maggior carico tributario. Nel lungo periodo la riduzione del risparmio sarà da ostacolo agli investimenti provocando una contrazione delle attività produttive, dell'offerta globale e dell'occupazione.</p>

<p>L'eccessiva pressione tributaria può provocare anche la fuga di capitali verso paesi con un fisco più leggero con conseguenze negative non solo per gli investimenti e la produzione, ma anche per l'equilibrio della bilancia dei pagamenti.</p>

<h2>Il comportamento del contribuente</h2>

<p>Il contribuente, reagisce all'applicazione di un nuovo tributo o all'aggravamento di quelli già esistenti, adottando i seguenti comportamenti, convenzionalmente definiti:</p>

<ul>
	<li><p><b>evasione</b> - essa si configura quando il contribuente riesce a sottrarsi al pagamento del tributo, occultando, in tutto o in parte, la materia imponibile. L'evasione può essere attuata omettendo le dichiarazioni dei redditi, non tenendo i registri contabili, alterando o distruggendo documenti, producendo false attestazioni ecc. Il comportamento dell'evasore si basa su un calcolo di convenienza che considera, da un lato, il vantaggio del mancato pagamento (totale o parziale) dell'imposta e, dall'altro, il rischio di incorrere nelle sanzioni previste dalla legge. L'evasione in ogni caso, danneggia il fisco e crea sperequazioni fra i contribuenti. Infatti, se il gettito dei tributi diminuisce, sarà necessario aumentare la pressione fiscale alterando l'equità della distribuzione del carico tributario. In definitiva, i contribuenti onesti dovranno pagare anche per gli evasori;</p></li>

	<li><p><b>elusione</b> - comportamento in sè non illecito diretto ad aggirare obblighi e divieti previsti dalle leggi fiscali, al fine di ottenere una indebita riduzione del carico tributario. Ad esempio, per eludere la progressività dell'imposta il contribuente fraziona il proprio patrimonio intestando i beni a società di comodo; incorporando una società in dissesto in una sana al fine di iscriverne in quest'ultima le perdite e ridurre così il reddito imponibile; spostando la sede di un'impresa in uno Stato con trattamento fiscale più vantaggioso, ecc. Gli effetti negativi dell'eslusione sono simili a quelli dell'evasione: riduzione del gettito delle imposte, sperequazioni del carico tributario e distorsione della concorrenza.</p></li>

	<li><p><b>rimozione</b> - essa consiste nell'eliminazione della base imponibile evitando o contraendo la produzione o il consumo dei beni colpiti. Ad esempio, si ha rimozione quando il contribuente diminuisce l'attività lavorativa o riduce il consumo dei beni tassati. Il risultato delle rimozione è negativo sia per il fisco (diminuiscono le entrate) sia per il mercato in quanto si contrae la produzione.</p></li>

	<li><p><b>elisione</b> - ha effetti opposti alla rimozione in quanto il contribuente, mediante un incremento di attività, si procura un maggior reddito con il quale far fronte all'imposta. Ad esempio, i contribuenti che hanno un reddito da sussistenza con bisogni non comprimibili, dopo il pagamento dell'imposta, devono ricostituire il proprio reddito con un incremento dell'attività lavorativa.</p></li>

	<li id="trasl"><p><b>traslazione</b> - è il processo economico mediante il quale il contribuente riesce a trasferire l'onere dell'imposta su un altro soggetto. Ad esempio, se l'imposta ha per oggetto il reddito dei fabbricati, il proprietario, aumentando il canone di locazione, trasferirà l'imposta sull'inquilino. La traslazione avviene in due fasi: la percussione e l'incidenza. Si ha la <b>percussione</b> quando l'imposta viene applicata al contribuente di diritto; si ha l'incidenza quando il contribuente su cui l'imposta è stata trasferita ne sopporta definitivamente l'onere (contribuente inciso o di fatto). La traslazione può avvenire in tre direzioni: in avanti ( mediante un aumento di prezzo); all'indietro (l'imprenditore che riesce trasferire l'imposta sui propri fornitori attraverso una riduzione di prezzo delle materie prime); laterale ( i produttori disinvestono i loro capitali dal settore colpito dall'imposta e li investono in altri settori). In questo caso l'imposta viene a gravare sui produttori che già operavano nel settore non tassato, perchè qui si avrà un aumento dell'offerta con conseguente riduzione dei prezzi e dei profitti.</p></li>

	<li><p><b>ammortamento</b> - è un particolare effetto economico derivante dalle imposte che colpiscono il reddito dei beni patrimoniali (terreni, fabbricati, titoli ecc.) e consiste nel processo eonomico mediante il quale il valore del bene si riduce in misura uguale all'ammontare dell'imposta capitalizzato al saggio corrente di interesse.<br> Se, ad esempio, il reddito annuale di un fabbricato è pari a 5.000 e il tasso di interesse corrente è del 5 %, il valore del fabbricato è pari a 100.000, come risulta dalla seguente proporzione:
    5 : 100 = 5.000 : x; da cui: x = (5.000 x 100) : 5 = 100.000. Se una imposta colpisce il reddito del fabbricato con una aliquota del 20 %, l'acquirente del bene dovrà sopportare ogni anno un prelievo di 1.000 e il reddito netto del bene non sarà più 5.000 ma scenderà a 4.000. Se il tasso corrente dell'interesse è sempre del 5 %, l'acquirente sarà disposto a pagare per l'acquisto di quel bene, un prezzo non superiore a 80.000, come risulta dal seguente calcolo:
    5 : 100 = 4.000 : x; per cui: x : (4.000 x 100) : 5 = 80.000. La diminuzione del valore del bene è pari a 20.000 e corrisponde esattamente alla capitalizzazione dell'imposta sul reddito. Infatti, considerando che l'ammontare dell'imposta annua e 1.000 e il tasso di interesse del 5 %, l'imposta capitalizzata è pari a: (1.000 x 100) : 5 = 20.000.</p></li>

	<li id="diff"><p><b>diffusione</b> - da quanto è stato esposto, risulta evidente che gli effetti di una imposta su un dato settore dell'economia non rimangono circoscritti a quel settore ma si propagano dapprima ai settori contigui e poi, gradatamente, a quelli più lontani.</p></li>

</ul>

<p>Questo movimento perturbatore si suole definire con l'espressione "diffusione dell'imposta". <br> A proposito della diffusione, l'economista E. Morselli ha paragonato le imposte a sassi gettati in uno stagno: "dapprima, attorno al punto di caduta di ogni sasso si formeranno alcune onde concentriche. Poi seguiranno altre onde più ampie e meno intense. Ad un certo punto questi anelli si intersecheranno a vicenda così che tutta la superficie dell'acqua risulterà corrugata".</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="IMU.html">L'imposta municipale propria (IMU)»</a>
</section>

</article>

</body>
</html>

 

 
