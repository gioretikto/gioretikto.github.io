<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="L’imposta regionale sulle attività produttive (IRAP)"/>
	<title>L’imposta regionale sulle attività produttive (IRAP)</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>L’imposta regionale sulle attività produttive (IRAP)</h1>

<p>Tra le entrate tributarie delle Regioni a statuto ordinario, la più importante è l’imposta regionale sulle attività produttive (IRAP), disciplinata dal D.Lgs. 15-12-1997, n. 446, il
cui presupposto si identifica nell’<b>esercizio abituale</b> di un’<b>attività autonomamente organizzata</b> diretta alla produzione o allo scambio di beni ovvero alla prestazione di servizi. È inoltre stabilito che l’attività esercitata dalle società e dagli enti, compresi gli organi e le amministrazioni dello Stato, costituisce in ogni caso presupposto d’imposta.</p>

<p class="small">L’IRAP, qualificata dal legislatore come un’<b>imposta reale</b>, colpisce, sotto il profilo economico, la ricchezza prodotta, e distribuita ai diversi fattori produttivi (lavoro, capitale dei finanziatori esterni all’impresa, lavoro imprenditoriale), da un’attività produttiva autonomamente organizzata (Falsitta). Secondo la Corte costituzionale (sent. 26-9-2003, n. 296), nonostante la sua denominazione e seb- bene il suo gettito sia destinato alle Regioni (nelle quali è localizzata l’attività produttiva tassata), l’IRAP non può essere considerata, un tributo proprio delle Regioni, in quanto istituito e disciplinato dalla normativa statale, mentre alle Regioni spettano solo competenze di carattere attuativo. <br>La L. 244/2007 (art. 1, co. 43) ha però previsto che l’IRAP, in attesa della completa attuazione del federalismo fiscale, assume, dal 1-1-2009, la natura di <b>tributo proprio della Regione</b> e sia istituito con legge regionale (tuttavia, le Regioni hanno solo il potere di variare, nei limiti della legge statale, le aliquote, le detrazioni e le deduzioni, nonché stabilire apposite agevolazioni).</p>

<p><b>Soggetti passivi</b> dell’IRAP (art. 3 D.Lgs. 446/1997) sono i soggetti, <i>diversi dalle persone fisiche</i>, che esercitano abitualmente un’<b>attività autonomamente organizzata</b>, diretta alla produzione o allo scambio di beni, ovvero alla prestazione di servizi, ossia: i soggetti IRES; le società in nome collettivo e in accomandita semplice e quelle ad esse equiparate esercenti attività commerciali; le società semplici e quelle ad esse equiparate esercenti arti e professioni; gli enti non commerciali, pubblici e privati; le Amministrazioni pubbliche, nonché le amministrazioni della Camera dei Deputati, del Senato, della Corte costituzionale, della Presidenza della Repubblica e gli organi legislativi delle regioni a statuto speciale.<br> La Legge di Bilancio 2022 (art. 1, co. 8. L. 234/2021) dispone che a decorrere dal 2022 (periodo d’imposta in corso alla data di entrata in vigore della Legge di Bilancio 2022) l’IRAP non è dovuta dalle persone fisiche:</p>

<ul>
	<li><p>esercenti attività commerciali;</p></li>
	<li><p>esercenti arti e professioni.</p></li>
</ul>

<p><i>Non sono soggetti passivi IRAP</i>, per espressa previsione legislativa, i fondi comuni di investimento (a cui l’art. 9 D.Lgs. 44/2014 ha equiparato le SICAF – Società di investimento a capitale fisso), i fondi pensione, i GEIE e, dal 2016, i soggetti che esercitano le attività agricole e di pesca ai sensi dell’art. 32 TUIR, nonché le cooperative e loro consorzi. La <b>base imponibile</b> dell’IRAP, ossia il <b>valore della produzione netta</b>, è determinata secondo regole che si differenziano in relazione alla tipologia di soggetti passivi (società di capitali, imprese finanziarie, ecc.).</p>

<p>La base imponibile delle <b>società di capitali e degli enti commerciali</b> (pubblici e privati), che non esercitano attività finanziaria o assicurativa, è pari alla differenza tra il
valore e i costi della produzione risultanti dal conto economico redatto ai sensi dell’art. 2425 c.c., con esclusione dei costi per il personale, delle svalutazioni delle immobilizzazioni, delle svalutazione dei crediti compresi nell’attivo circolante e delle disponibilità liquide, degli accantonamenti per rischi e altri accantonamenti, nonché dei componenti positivi e negativi di natura straordinaria derivanti da trasferimenti di azienda o di rami di azienda (art. 5 D.Lgs. 446/1997, come modificato dall’art. 13-bis, co. 3, D.L. 244/2016, convertito dalla L. 19/2017).</p>

<div class="small">
<p>Tra i componenti negativi <b>non si considerano comunque in deduzione</b>:</p> 

<ul>
	<li><p>le spese per il personale dipendente e assimilato e per prestazioni di collaborazione coordinata e continuativa, che siano classificate in voci diverse dalla voce B9) del conto economico (che è una voce indeducibile ai fini IRAP), gli utili spettanti agli associati in partecipazione, i compensi per attività commerciali occasionali, i compensi per prestazioni di lavoro autonomo occasionale ed i compensi attributi per gli obblighi di fare, non fare e permettere;</p></li>

	<li><p>la quota interessi dei canoni di locazione finanziaria, desunta dal contratto;</p></li>
	<li><p>le perdite su crediti;</p></li>
	<li><p>l’IMU;</p></li>
	<li><p>il contributo sanitario obbligatorio versato sul premio RC auto e natanti (art. 12, co. 2-bis, D.L. 102/2013, convertito dalla L. 124/2013).</p></li>
</ul>
</div>

<p>L’art. 11 D.Lgs. 446/1997, come modificato dall’art. 10 D.L. 73/2022 (convertito dalla L. 122/2022), prevede alcune <b>deduzioni</b> dalla base imponibile per la generalità dei soggetti IRAP.</p>

<p class="small">Si tratta di deduzioni forfettarie rapportate all’ammontare della base imponibile e di specifiche deduzioni relative al costo del lavoro, non ammesse in via generale in deduzione ai fini dell’imposta regionale.<br> Oltre alle deduzioni forfetarie e analitiche relative al costo del lavoro, dalla base imponibile IRAP è deducibile <i>il costo complessivo per il personale dipendente a tempo indeterminato</i> nonché, nei limiti del 70%, il costo del lavoro per ogni lavoratore stagionale impiegato per almeno 120 giorni per due periodi d’imposta, a decorrere dal secondo contratto stipulato con lo stesso datore di lavoro nell’arco temporale di due anni a partire dalla data di cessazione del precedente contratto. Le <b>imprese IAS <i>adopter</i></b> devono riclassificare le voci del bilancio IAS/IFRS secondo lo schema di un bilancio redatto in base ai principi contabili nazionali (OIC).<br> Per i contribuenti in <b>regime di contabilità semplificata</b> la base imponibile IRAP è determinata in base ai medesimi criteri previsti dall’art. 66 TUIR. Pertanto, anche ai fini IRAP non rilevano le rimanenze finali (art. 5-bis D.Lgs. 446/1997, inserito dall’art. 1, co. 20, L. 232/2016).</p>

<h3>Applicazione regionale</h3>

<p>L'imposta è applicata su <b>base territoriale-regionale</b>. <br> La regionalità dell'imposta si realizza nella determinazione per regione del valore della produzione netta ivi prodotta. <br> Se l'<b>attività</b> è <b>svolta in più regioni</b>, la ripartizione su base regionale deve avvenire in proporzione all'ammontare delle retribuzioni spettanti al personale, a qualunque titolo utilizzato, compresi i redditi assimilati a quelli di lavoro dipendente, i compensi ai collaboratori coordinati e continuativi e agli utili agli associati in partecipazione, addetto, con continuità, a stabilitmenti, cantieri, uffici o basi fisse, operanti per un periodo non inferiore a tre mesi nel territorio di ciascuna regione. Per determinare se l'attività può considerarsi svolta in una sola regione piuttosto che in un'altra, deve essere adottato il <b>criterio temporale (tre mesi)</b>. Se un contribuente svolge l'attività in una regione senza impiego di personale per almeno tre mesi, la tassazione avverrà nella regione di domicilio fiscale. <br>Lo stesso criterio deve essere adottato per i <b>residenti all'estero</b>: la tassazione ai fini IRAP scatta solo in aso di attività svolta in una Regione italiana per oltre tre mesi.</p>

<p>L’IRAP è calcolata applicando alla base imponibile, ridotta delle deduzioni spettanti ai sensi dell’art. 11 D.Lgs. 446/1997, l’<b>aliquota</b> stabilita per lo specifico settore economico di appartenenza, che può essere aumentata fino ad un massimo dello 0,92% da ciascuna Regione. Le aliquote base (in seguito alla rideterminazione attuata dall’art. 1, co. 22, L. 190/2014 – Legge di Stabilità 2015 a decorrere dal periodo d’imposta successivo a quello in corso al 31-12-2013) sono stabilite dall’art. 16 D.Lgs. 446/1997 nella misura del:</p>

<ul>
	<li><p>3,9% per le imprese che svolgono attività industriali, commerciali o di servizi e per i lavoratori autonomi;</p></li>
	<li><p>4,20% per le imprese concessionarie diverse da quelle di costruzione e gestione di autostrade e trafori;</p></li>
	<li><p>4,65% per le banche e le società finanziarie;</p></li>
	<li><p>5,9% per le imprese di assicurazioni;</p></li>
	<li><p>8,5% per le pubbliche amministrazioni, relativamente al valore prodotto nell’esercizio di attività non commerciali.</p></li>
</ul>

<p>La <b>dichiarazione annuale IRAP</b> deve essere presentata con modalità autonoma (cioè non confluisce nella dichiarazione unificata) esclusivamente in via telematica, direttamente o tramite gli intermediari abilitati, all’Agenzia delle Entrate.</p>

<div class="small">
<p>Il termine per la presentazione è (art. 2, co. 1 e 2, D.Lgs. 322/1998, come modificato dall’art. 11, co. 1, D.Lgs. 1/2024):</p>

<ul>
	<li><p>il 30 settembre dell’anno successivo a quello di chiusura del periodo d’imposta per le società semplici, le società in nome collettivo ed in accomandita semplice, nonché per le società ed associazioni ad esse equiparate;</p></li>

	<li><p>l’ultimo giorno del 9° mese successivo a quello di chiusura del periodo d’imposta, per i soggetti IRES e le Amministrazioni pubbliche (non assume quindi rilevanza la data di approvazione del bilancio o del rendiconto, ma solo la data di chiusura del periodo d’imposta).</p>
</ul>

<p>Con effetto dal 1°-4-2025, ai sensi dell’art. 11, co. 3, D.Lgs. 1/2024:</p>

<ul>
	<li><p>le società o le associazioni di cui all’art. 5 TUIR presenteranno la dichiarazione in via telematica tra il 1° aprile e il 30 settembre dell’anno successivo a quello di chiusura del periodo di imposta;</p></li>

	<li><p>i soggetti IRES e le Amministrazioni pubbliche presenteranno la dichiarazione in via telematica a partire dal 1° aprile dell’anno successivo, se il periodo d’imposta coincide con l’anno solare, ed entro l’ultimo giorno del nono mese successivo a quello di chiusura del periodo d’imposta.</p></li>
</ul>

</div>

<p>Per l’IRAP è previsto, come per le imposte sui redditi, il <b>versamento</b> in acconto e a saldo. Il D.Lgs. 446/1997, infatti, rinvia a quanto disposto per l’IRPEF e per l’IRES sia in
materia di versamenti che in materia di <b>accertamento</b> e <b>riscossione</b> (artt. 24, 25 e 30) finché le singole regioni non provvederanno a regolamentare con proprie leggi.</p>

<p class="small">Al fine di promuovere lo svolgimento nel territorio dello Stato italiano di attività economiche, i redditi derivanti da attività di impresa e dall’esercizio di arti e professioni in forma associata, svolte in un Paese estero non appartenente all’Unione europea o allo Spazio economico europeo, trasferite nel territorio dello Stato, non concorrono a formare il valore della produzione netta ai fini IRAP per il 50% del relativo ammontare nel periodo di imposta in corso al momento in cui avviene il trasferimento e nei cinque periodi di imposta successivi (art. 6 D.Lgs. 209/2023).</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="IMU.html">L'imposta municipale propria (IMU)»</a>
</section>

</article>

</body>
</html>