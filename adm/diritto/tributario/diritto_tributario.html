<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="L’oggetto del diritto tributario"/>
	<title>L’oggetto del diritto tributario</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>L’oggetto del diritto tributario</h1>

<p>Il <b>diritto finanziario</b>, è quel ramo del diritto amministrativo, che ha per oggetto il complesso di norme che disciplina l’attività finanziaria posta in essere dallo Stato e dagli enti pubblici al fine di acquisire, gestire ed erogare le risorse economiche, indispensabili per espletare le proprie funzioni e per realizzare gli obiettivi istituzionali. Nell’ambito del diritto finanziario si distinguono le due seguenti discipline:</p>

<ul>
	<li><p>il <b>diritto tributario</b>, definibile come la scienza giuridica che ha per oggetto lo studio dell’insieme delle norme giuridiche che disciplinano l’istituzione e l’attuazione dei tributi (Santamaria), ossia la cd. <i>potestà normativa d’imposizione</i> (Ferlazzo Natoli), il cui esercizio consente allo Stato ed agli enti pubblici di reperire autoritativamente le entrate necessarie per il loro funzionamento (entrate tributarie o tributi);</p></li>
	<li><p>la <b>contabilità di Stato</b>, il cui oggetto è costituito dalle norme che regolano la gestione del patrimonio e delle entrate dello Stato e degli enti pubblici.</p></li>
</ul>

<p>In sostanza, il diritto tributario e la contabilità di Stato costituiscono le due parti fondamentali del diritto finanziario di cui studiano due distinte fasi: l'uno i tributi, l'altra la gesione del patrimonio dello Stato e degli Enti pubblici.<br>Quanto, poi, ai rapporti tra diritto tributario e <b>scienza delle finanze</b>, entrambi analizzano lo stesso fenomeno da una diversa prospettiva: il primo regola i conflitti di interesse in materia tributaria, la seconda studia i tributi dal punto di vista economico.</p>

<p>Da sempre controverso è il tema della cd. <b>autonomia</b> scientifica del diritto tributario rispetto agli altri rami del diritto (costituzionale, amministrativo, privato, penale ecc.). La tesi autonomistica è quella prevalente, soprattutto con riferimento al diritto tributario sostanziale (Falsitta), ossia al complesso di norme impositive che regolano la prestazione (presupposto, soggetti e misura del tributo). Meno marcata, invece, è l’autonomia del complesso di norme tributarie procedurali (Tesauro) che disciplinano l’attuazione dei tributi (accertamento, riscossione, dichiarazioni ecc.).</p>

<h2>La definizione di tributo</h2>

<p>Nel nostro sistema giuridico non esiste un’esplicita definizione normativa di tributo; esso rappresenta la principale tipologia di entrata pubblica di diritto pubblico, rientrante nella più ampia categoria delle <b>prestazioni patrimoniali imposte</b> (Amatucci), caratterizzate dall’irrilevanza della volontà dei soggetti tenuti alla loro effettuazione (Tinelli). Il <b>tributo</b> – che origina sempre un’obbligazione – è definito in dottrina come un’<b>entrata</b> acquisita dallo Stato e dagli enti pubblici <b>coattivamente</b> (<i>iure imperii</i>) in relazione ad un determinato <b>fatto economico</b>, con la quale si attua il <b>concorso di tutti</b> al finanziamento della <b>spesa pubblica</b>, come sancito dall’art. 53 Cost. (Tesauro). Si tratta, in altri termini, di un prelievo di ricchezza imposto autoritativamente, in forza di una norma di legge, indipendentemente dalla volontà del soggetto passivo obbligato a tale prestazione pecuniaria (Santamaria). Ai fini dell’individuazione della natura tributaria di un’entrata pubblica è determinante, quindi, l’esistenza di un nesso sinallagmatico tra il prelievo effettuato e l’attività pubblica svolta, in via esclusiva, dall’ente beneficiario del prelievo (Tinelli).</p>

<p>La migliore dottrina (Tesauro) da tempo ha delineato una definizione generale di tributo, per la quale esso deve intendersi come <b>una prestazione obbligatoria imposta, direttamente collegata a un fatto economico e finalizzata a garantire il concorso di tutti al finanziamento della spesa pubblica</b>, in applicazione del dettato dell'articolo 53, primo comma, della Costituzione. In base a tale definizione, quindi, affinchè possa parlarsi di tributo, è necessaria la coesistenza di quattro elementi:</p>

<ol>
	<li><p>il <b>sorgere</b>, in capo al soggetto passivo del tributo, di un'obbligazione con effetti definitivi;</p></li>
	<li><p>la <b>natura coattiva dell'obbligazione che sorge dal tributo</b>; tale obbligazione, pertanto, è sempre costituita con un atto dell'autorità (legge o provvedimento), senza che in alcun modo concorra al suo sorgere la volontà dell'obbligato, a differenza di quanto avviene, per esempio, per le entrate di diritto privato;</p></li>
	<li><p>il <b>collegamento del tributo a un fatto economico</b>, ossia a un fatto che sia valutabile sul piano economico (quali sono, per esempio, il reddito, il patrimonio o il consumo). Tale presupposto differenzia il tributo dalla sanzione pecuniaria, che presuppone, invece, il realizzarsi di un fatto illecito;</p></li>
	<li><p>il <b>collegamento funzionale del tributo al concorso al finanziamento della spesa pubblica</b>: assume, quindi, rilievo il fatto che il gettito sia attribuito allo Stato o ad altri enti pubblici. L'obiettivo del tributo generalmente è fiscale, ossia quello di fornire allo Stato i mezzi per il perseguimento dei fini di interesse pubblico fissati dalla Costituzione; possono però esservi anche tributi con fini extrafiscali, quali, per esempio, la protezione di un determinato settore produttivo (i dazi doganali).</p></li>
</ol>

<p>La giurisprudenza, per parte propria ha sempre tendenzialmente fornito una definizione di tributo piuttosto ampia. <br> La Corte Costituzionale, in una pronuncia ormai piuttosto risalente, ha
definito il tributo <b>come una prestazione patrimoniale imposta a favore di un ente pubblico per la destinazione a fabbisogni pubblici</b> (Corte Cost. 10 febbraio 1982, n. 26), e in decisioni successive ha ribadito come, indipendentemente dal nomen iuris utilizzato dalla normativa che disciplina tali entrate, devono qualificarsi “tributarie” quelle caratterizzate dalla doverosità della prestazione e dal collegamento di questa alla pubblica spesa, con riferimento a un presupposto economicamente rilevante (Corte Cost. 14 marzo 2008 n. 64; nello stesso senso: Corte Cost. 19 ottobre 2006, n. 334 e 11 febbraio 2005 n. 73). <br> La Corte di Cassazione, pur adottando una definizione altrettanto ampia, ha seguito una impostazione più formalistica, che privilegia le indicazioni fornite dal legislatore. Essa, infatti, ha conferito particolare rilievo alla qualificazione formale da parte del legislatore: secondo tale impostazione, pertanto, un tributo è tale, innanzitutto, ove tale qualificazione sia espressamente assegnata dal legislatore a un'entrata pubblica (Cass. Civ. Sez. Unite 7 dicembre 2007, n. 25551).</p>


<div class="def">
<h3>GIURISPRUDENZA</h3>

<p>Secondo la giurisprudenza costituzionale, i criteri cui bisogna fare riferimento per qualificare come tributario un prelievo, <b>indipendentemente dal <i>nomen iuris</i> utilizzato dal legislatore</b>, consistono nella doverosità della prestazione, nella mancanza di un rapporto sinallagmatico tra parti e nel collegamento di detta prestazione alla pubblica spesa in relazione ad un presupposto economicamente rilevante (Corte cost., 24-7-2009, n. 238). Secondo la citata giurisprudenza, hanno natura coattiva − e, quindi, si qualificano come tributarie − le entrate che, pur non avendo un’origine contrattuale (cd. fonte non legale), derivano da rapporti che nel loro contenuto sono disciplinati unilateralmente da un ente pubblico (Ferlazzo Natoli; Amatucci)</p>

</div>

<p>Le <b>entrate pubbliche</b> si distinguono in:</p>

<ul>
	<li><p>entrate pubbliche di <b>diritto privato</b>: sono acquisite in forza di rapporti contrattuali di natura privatistica (entrate derivanti dalla vendita o dall’affitto di beni pubblici, entrate derivanti da attività economiche svolte da imprese pubbliche ecc.);</p></li>

	<li><p>entrate pubbliche di <b>diritto pubblico</b>: sono acquisite coattivamente in base alla legge (tributi, sanzioni pecunarie, i contributi previdenziali e assistenziali ecc.)</p></li>
</ul>

<section aria-label="End">
<a href="IRAP.html">«L’imposta regionale sulle attività produttive (IRAP)</a>
<a href="index.html">Index</a>
<a href="tributi.html">La classificazione dei tributi»</a>
</section>

</article>

</body>
</html>
