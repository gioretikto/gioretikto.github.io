<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Corruzione">
	<title>Corruzione</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Corruzione</h1>

<p>La <i>concussione</i> e la <i>corruzione</i> sono due reati penali molto simili, contro la pubblica amministrazione. Se nel reato di <a href="concussione.html">concussione</a> interviene un elemento di costrizione e manipolazione di un altro soggetto da parte di un pubblico ufficiale, quindi reato monosoggettivo, nella corruzione vi è in pratica un accordo, tra il privato ed il soggetto pubblico. Il reato di corruzione è quindi plurisoggettivo: il colpevole non è solo chi corrompe, ma anche chi si lascia corrompere. In generale può dirsi che il reato di corruzione è un reato a <a href="concorso_persone.html">concorso necessario</a>, che si configura nella specie quale <b>reato-accordo a struttura bilaterale</b>, in quanto la sua esistenza consiste nell'accordo (il cd. <i>pactum sceleris</i>) fra il PU o l'incaricato di pubblico servizio e il privato, accordo che ha per oggetto un'attività o un atto inerente all'esercizio della potestà pubblica (conforme o contrario ai doveri d'ufficio), in cambio di un compenso non dovuto. Il reato di concussione è il delitto più grave tra quelli contro la pubblica amministrazione.</p>

<p>Anche le fattispecie corruttive sono state modificate a seguito dell’entrata in vigore della legge 190/12, che ne ha riformato alcuni elementi, modificando anche le pene previste. <br> 
In particolare, la riforma ha modificato l'<a href="cp.html#318">art. 318 c.p.</a>, precedentemente rubricato corruzione per un atto d'ufficio, sostituendolo con l’attuale corruzione per l'esercizio della funzione. Oggi, infatti, ai sensi dell'art. 318 c.p. non è più necessario che si individui l'atto oggetto di mercimonio delle pubbliche funzioni, in quanto la norma fa un generico richiamo all’esercizio delle funzioni pubbliche. <br> La Cassazione ha precisato che il nuovo art. 318 c.p. risulta essere di più ampia portata rispetto al vecchio art. 318 c.p., e pertanto, ha ritenuto che vi sia continuità normativa tra le due fattispecie (Cass. 19189/13). <br> La Cassazione, quindi, ribadisce la continuità normativa tra le due fattispecie, pur precisando che oggi la nuova corruzione di cui all'art. 318 c.p., risulta sganciata dall’individuazione di un singolo atto da compiersi da parte del pubblico ufficiale, essendo venuto meno quel necessario rapporto sinallagmatico tra l’atto e la promessa o la dazione di denaro o altra utilità. <br> Alcuna modifica degli elementi costitutivi è stata apportata, invece, al reato di cui all’<a href="cp.html#319">art. 319 c.p.</a> <br> Caratteristica dei reati di corruzione è quella di rappresentare un'<b>ipotesi di reato contratto</b>, in quanto questi si caratterizzano per un accordo, cd. <i>pactum sceleris</i>, tra il privato ed il soggetto pubblico avente ad oggetto l'esercizio delle funzioni o il compimento di un atto contrario ai doveri d'ufficio. <br> Si tratta, quindi, di un reato a concorso necessario, in quanto per potersi integrare richiede necessariamente la presenza di due soggetti volti a stipulare un tale tipo di accordo. <br> <b>Soggetto attivo</b> per entrambi i reati è il <b>pubblico ufficiale</b>, ma ai sensi dell'<a href="cp.html#320">art. 320 c.p.</a> le disposizioni corruttive si applicano anche all’incaricato di pubblico servizio ma la pena è diminuita. In dottina e in giurisprudenza viene fatta una distinzione tra <b>corruzione attiva</b> e <b>passiva</b>, a seconda che la si consideri dal punto di vista del corruttore o del corrotto. <br> Si distinguono, inoltre, due tipi di corruzione:</p>

<ul>
	<li><p>corruzione propria: ha per oggetto un atto contrario ai doveri d'ufficio;</p></li>
	<li><p>corruzione impropria: ha per oggetto un atto di ufficio.</p></li>
</ul>

<p>L’<a href="cp.html#321">art. 321 c.p.</a> applica le pene previste per il soggetto pubblico anche al corruttore privato. <br> Si è soliti distinguere tra corruzione propria, nel caso di cui all’art. 319 c.p., e corruzione impropria, quando il pactum sceleris configura l'ipotesi di cui all'art. 318 c.p. Le fattispecie corruttive si consumano quando il soggetto pubblico riceve il denaro o l'utilità ovvero quando ne accetta la promessa, risultando irrilevante, a tali fini, il momento in cui viene emesso l'atto. <br> Le fattispecie, quindi, si perfezionano alternativamente con la promessa o con la dazione. <br> Il reato di corruzione è un reato a duplice schema, in quanto il reato viene commesso con due essenziali attività, strettamente legate tra loro e l’una funzionale all'altra: l'accettazione della promessa e il ricevimento dell'utilità, con il quale finisce per coincidere il momento consumativo, versandosi in un'ipotesi assimilabile a quella del reato progressivo. <br> Secondo lo schema sussidiario, che si realizza quando la promessa non viene mantenuta, il reato si perfeziona con la sola accettazione della promessa che identifica il momento di consumazione del reato (Cass. 35118/07). Inoltre, qualora il momento della promessa e della dazione non coincidano, il momento consumativo si verificherà al momento della consegna del denaro o dell'altra utilità, che assorbirà la precedente promessa. </p>

<h2>La corruzione per l’esercizio della funzione Art. 318 c.p.</h2>

<p>La nuova formulazione dell’<a href="cp.html#318">art. 318 c.p.</a> sanziona il pubblico ufficiale che per l'esercizio delle sue funzioni o dei suoi poteri, indebitamente riceve, per sé o per un terzo, denaro o altra utilità o ne accetta la promessa. <br> Si tratta di un reato proprio, punibile solo se commesso dal pubblico ufficiale al quale, peraltro, l’<a href="cp.html#320">art. 320 c.p.</a> parifica anche l’incaricato di un pubblico servizio che riveste la qualità di pubblico impiegato. Se da un lato l'art. 318 c.p. punisce esclusivamente il pubblico ufficiale, specularmente l'<a href="cp.html#321">art. 321 c.p.</a> estende la punibilità al corruttore, ossia a chi «dà o promette al P.U. o incaricato di pubblico servizio il denator o altra utilità». Il <b>privato</b> è dunque un soggetto attivo del reato, parte del <i>pactum sceleris</i>. La completa equiparazoine <i>quoad poenam</i> del privato-corruttore all'aggente pubblico-corrotto fa del reato <i>de quo</i> un illecito a <b>concorso necessario proprio</b>. La fattispecie configura un <b>reato di mera condotta</b>, che <b>si perfeziona</b> alternativamente o con il ricevimento dell'utilità o con l'accettazione della promessa, condotta che viene integrata con un accordo tra il corruettore e il corroto (il <i>pactum sceleris</i>).</p>

<p>La norma tutela il buon andamento della pubblica amministrazione e la sua imparzialità.<br> La condotta deve consistere nella ricezione indebita o nell'accettazione della promessa di denaro o di altra utilità. </p>

<h2>Il dolo è generico</h2>

<p>Viene pacificamente ammessa dalla giurisprudenza anche il concorso nel reato di corruzione. A tal fine, devono sussistere gli elementi costitutivi del concorso di persone ex art. 110 c.p. <br> 
Si ricorda che, in tali casi, si fa riferimento al concorso di un soggetto estraneo in un reato proprio, stante che la corruzione, essendo un reato in cui uno degli autori è un pubblico ufficiale o un incaricato di pubblico servizio, configura una classica ipotesi di reato proprio. <br> Il tutto, nonostante il reato di corruzione sia per sua natura un reato necessariamente bilaterale. <br> Ai sensi dell'art. 110 c.p., quindi, per configurare il concorso dell’extraneus nel reato proprio, è necessario che questi abbia fornito un proprio contributo idoneo al raggiungimento del pactum criminis ovvero alla sua esecuzione, non essendo sufficiente la mera conoscenza di tale accordo.</p>

<h2>La corruzione per un atto contrario ai doveri d’ufficio (art. 319 c.p.)</h2>

<p>L'art. 319 c.p. disciplina la <b>corruzione per un atto contrario ai doveri d'ufficio</b>. <br> La norma in particolare sanziona il pubblico ufficiale che, per omettere o ritardare o per aver omesso o ritardato un atto del suo ufficio ovvero per compiere o aver compiuto un atto contrario ai doveri d'ufficio, riceve per sé o per un terzo, denaro o altra utilità o ne accetta la promessa. <br> La norma, a differenza di quanto avviene con il nuovo articolo 318 c.p., distingue ancora la corruzione antecedente da quella susseguente. <br> Si avrà la prima ipotesi corruttiva nel caso in cui sia offerto o consegnato denaro o altra cosa mobile al pubblico ufficiale per omettere o ritardare un atto del suo ufficio ovvero per compiere un atto contrario al suo ufficio. <br> Si avrà, invece, la corruzione susseguente se viene offerto o consegnato denaro o altra cosa mobile al soggetto pubblico per aver compiuto un atto contrario ai doveri d'ufficio ovvero per aver omesso o aver ritardato un atto del suo ufficio. <br> Per potersi avere la fattispecie in questione è necessario che si individui un atto contrario ai doveri d'ufficio. <br> La giurisprudenza ante riforma forniva una concezione ampia di atto contrario ai doveri d'ufficio, facendo rientrare in tale concetto tutti quegli atti, anche formalmente legittimi, ma utilizzati in modo improprio dal pubblico ufficiale. <br> Nella giurisprudenza ante riforma si è altresì precisato che sono atti contrari ai doveri di ufficio non solo quelli illeciti, siccome vietati da atti imperativi o illegittimi, perché dettati da norme giuridiche, riguardanti la loro validità ed efficacia, ma anche quelli che, pur formalmente regolari, prescindono per consapevole volontà del pubblico ufficiale o incaricato di pubblico servizio dall'osservanza dei doveri istituzionali, espressi in norme di qualsiasi livello, compresi quelli di correttezza e di imparzialità. Anche l’atto discrezionale può essere oggetto dell'accordo corruttivo, tutte le volte in cui il denaro o l'utilità abbiano influenzato lo schema decisionale del pubblico ufficiale. <br> Il <b>dolo</b> è specifico nella corruzione antecedente, mentre è generico in quella susseguente. <br> Circa la distinzione tra corruzione e concussione, superato il criterio dell'iniziativa, la giurisprudenza ritiene che si abbia corruzione tutte le volte in cui il pubblico ufficiale ed il privato agiscano su base paritario, senza alcun abuso dei poteri pubblici né pressione. <br> Si ha corruzione nel caso di mercimonio della pubblica funzione. Tutte le volte in cui il pubblico ufficiale agisce abusando del proprio potere e della propria funzione, determinando una pressione psicologica sul privato, si verificherà, invece, il reato di concussione. <br> Tale distinzione, viene ribadita anche in relazione alla nuova fattispecie di cui all’art. 319 quater, che nella sua nuova formulazione si avvicina molto di più alla fattispecie corruttiva. In tal senso di recente Cass. 16154/13, secondo cui “la sollecitazione del pubblico ufficiale o dell'incaricato di pubblico servizio rivolta al privato a dare o promettere denaro o altra utilità, pure se espressa con la prospettazione di evitare un pregiudizio derivante dall’applicazione della legge, mediante un atto contrario ai doveri di ufficio integra, nel caso sia rifiutata, il delitto di istigazione alla corruzione punito dall'art. 322 cod. pen., o, se accolta, quello di corruzione punito dall'art. 319 cod. pen.; la medesima sollecitazione integra, invece, il delitto induzione, punito dall'art. 319 quater cod. pen., quando sia preceduta o accompagnata da uno o più atti che costituiscono estrinsecazione del concreto abuso della qualità o del potere dell'agente pubblico.”</p>

<h2>Circostanze aggravanti</h2>

<p>L'art. 319 bis c.p. prevede un aumento di pena se il fatto di cui all'art. 319 c.p. ha ad oggetto il conferimento di pubblici impieghi o stipendi o pensioni o la stipulazione di contratti nei quali è interessata l'amministrazione alla quale il pubblico ufficiale appartiene, nonché il pagamento o il rimborso di tributi. <br> Ai sensi dell’art. 321 c.p. tali circostanze aggravanti possono applicarsi anche al
corruttore, ma si discute, stante il mancato richiamo di tale articolo nell’art. 320 c.p., se le stesse siano applicabili anche all'incarico di pubblico servizio.</p>

<h2>La corruzione in atti giudiziari (art. 319-ter c.p.)</h2>

<p>Figura di particolare rilievo è la corruzione in atti giudiziari prevista dall'art. 319 ter c.p. <br> Tale norma estende le condotte di cui agli artt. 318 e 319 c.p. anche a quei fatti commessi per favorire o danneggiare una parte in un processo civile, penale o amministrativo. L’art. 321 c.p. oggi estende la punibilità anche al privato corruttore. <br> Secondo l’interpretazione maggiormente condivisa, tale figura rappresenterebbe un reato autonomo e non un’aggravante delle fattispecie di corruzione.<br> Anche tale fattispecie si configura come reato a concorso necessario, richiedendo la presenza non solo del soggetto pubblico ma anche del soggetto privato. <br> A differenza delle ipotesi di cui agli artt. 318 e 319 c.p., la fattispecie di cui all'art. 319 ter c.p. si caratterizza per l'oggetto dell'accordo corruttivo che consiste in un atto destinato a favorire o danneggiare una parte in un processo civile, penale o amministrativo. <br> Siamo dinanzi, quindi, ad una ipotesi speciale di corruzione. <br> Si ricorda che la giurisprudenza ritiene sussistente la corruzione in atti giudiziari tutte le volte in cui l'accordo corruttivo abbia ad oggetto l'emissione di un atto che sia funzionale ad un procedimento giudiziario, nel senso che possa interferire con quest'ultimo.<br> Proprio in virtù di tale ampia nozione, una recente sentenza della Cassazione ha qualificato come rientrante nell'art. 319 ter c.p. la condotta di funzionario del Ministero che, dietro pagamento, aveva redatto una consulenza favorevole al corruttore, al fine di far rallentare la procedura fallimentare (Cass. 30542/13). <br> Il legislatore, nel prevedere tale norma, ha effettuato un richiamo alle fattispecie corruttive nel loro complesso, ma ha formulato la fattispecie come se volesse riferirsi esclusivamente alla corruzione antecedente. <br> Infatti, le fattispecie corruttive sono disegnate in maniera tale che venga punita sia l'offerta di denaro o altra utilità antecedente alla emanazione dell'atto sia quella successiva. <br> La formulazione dell'art. 319 ter c.p. che nel suo testo fa riferimento all'offerta effettuata per “favorire o danneggiare”, senza specificare anche l'ulteriore condotta “dell’aver favorito o aver danneggiato” ha posto problemi in giurisprudenza circa l'ammissibilità della corruzione in atti giudiziari susseguente. <br> Infatti, il dato letterale dell'art. 319 ter c.p. sembra richiamare esclusivamente la corruzione in atti giudiziari antecedente. <br> Secondo un orientamento, la fattispecie di corruzione in atti giudiziari si caratterizza per essere diretta a un risultato e non è compatibile con l'interesse già soddisfatto su cui è modulato lo schema della corruzione susseguente, perché la disposizione normativa richiede che il fatto sia commesso «per favorire o danneggiare una parte», sicché resta fuori dall'area della tipicità la mera remunerazione di atti già compiuti. (Cass. 33435/06). <br> Si sostiene, inoltre, che un diverso ragionamento, che punti alla valorizzazione dell'indistinto richiamo contenuto nell'art. 319 ter c.p. ai fatti di cui agli artt. 318 e 319 C.p., per poi farne derivare la compatibilità della forma susseguente, si risolverebbe in una forzatura interpretativa in malam partem con l'attribuzione di una valenza anche causale, oltre che finale, all'espressione “per favorire o danneggiare”, come se ad essa fosse affiancata anche quella “per aver favorito o danneggiato”. <br> Se si procedesse su questa strada, peraltro, sarebbe evidente, secondo tale tesi, il contrasto con il principio di tassatività. <br> Le Sezioni Unite, sposando un altro orientamento, hanno invece ritenuto configurabile la corruzione in atti giudiziari susseguente (S.U. 15208/10). <br> Infatti, osservano le Sezioni Unite, l'interpretazione letterale del rinvio ai fatti indicati negli articoli 318 e 319 c.p., contenuto nell'art. 319 ter c.p., non consente di escludere dalla corruzione in atti giudiziari la forma susseguente, derivandone, altrimenti, un'interpretazione abrogante della norma, con violazione del principio di legalità. Inoltre, la locuzione “/ fatti indicati negli articoli 318 e 319 c.p.” allude alle condotte poste in essere dai pubblici ufficiali da individuarsi nel compimento dell’atto conforme o contrario a doveri d'ufficio, piuttosto che nella ricezione o nell'accettazione della promessa di denaro o altra utilità. <br> Ciò che rileva per la configurabilità della corruzione in atti giudiziari nella forma susseguente, secondo le Sezioni Unite, è il rilievo assegnato all’orientazione finalistica di favorire o danneggiare una parte processuale. <br> Diversamente da quanto sostenuto da certa giurisprudenza, infatti, “il fine di arrecare vantaggio o danno a una parte processuale va riferito al pubblico ufficiale, poiché è questi che, compiendo un atto del proprio ufficio (conforme o contrario ai doveri discendenti dall'appartenenza al predetto), può incidere sull'esito del processo: è l'atto o il comportamento processuale che deve, dunque, essere contrassegnato da una finalità non imparziale (non la condotta di accettazione della promessa o di ricezione del denaro o di altra utilità) e l'anzidetta peculiare direzione della volontà è un connotato soggettivo della condotta materiale del pubblico ufficiale”.</p>

<section aria-label="End">
<a href="concussione.html">&#171;Concussione</a>
<a href="index.html">Index</a>
<a href="abuso_ufficio.html">Abuso di ufficio&#187;</a>
</section>

</article>

</body>
</html>
