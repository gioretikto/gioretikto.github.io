<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Il rinnovamento del giudizio e il riconoscimento delle sentenze penali straniere">
	<title>Il rinnovamento del giudizio e il riconoscimento delle sentenze penali straniere</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<div class="content">

<h1>Il rinnovamento del giudizio e il riconoscimento delle sentenze penali straniere</h1>

<p>Il <b>rinnovamento del giudizio</b> è disciplinato dall'art. 11 c.p. il quale dispone che “<i>Nel caso indicato nell'articolo 6, il cittadino o lo straniero è giudicato nello Stato, anche se sia stato giudicato all'estero. Nei casi indicati negli articoli 7, 8, 9 e 10 il cittadino o lo straniero, che sia stato giudicato all'estero, è giudicato nuovamente nello Stato, qualora il Ministro della giustizia ne faccia richiesta</i>”. <br> Dal dettato normativo si rileva che lo Stato italiano non tiene conto delle sentenze penali che siano state pronunciate all'estero nei confronti di cittadini e stranieri in relazione a reati compiuti nel territorio italiano. Infatti la norma sancisce la necessità di svolgere il giudizio in Italia anche se il fatto oggetto del processo, sia, a sua volta, oggetto di una sentenza di un Paese straniero.<br> Tuttavia in virtù del principio del ne bis in idem il periodo di reclusione eventualmente scontato dal reo all'estero o il periodo in cui è stato sottoposto a misure di sicurezza, debbono essere sottratti all'ammontare di pena stabilita dalla sentenza italiana (principio di detrazione).<br> Quando poi si tratta di delitti commessi al di fuori del territorio dello Stato, per rinnovare in Italia un giudizio già svoltosi all'estero, è necessario che vi sia la richiesta del Ministro della giustizia. <br> Ricordiamo, infine, che il processo celebrato all'estero nei confronti del cittadino italiano non preclude la rinnovazione del giudizio in Italia per lo stesso fatto, in quanto nell'ordinamento giuridico italiano non vige il principio del “ne bis in idem” internazionale (il principio del <i>ne bis in idem</i> nazionale è tutelato dall'<a href="cpp.html#649">art. 649 c.p.p.</a>). <br> In deroga al principio della obbligatorietà del diritto penale e del suo valore territoriale, il codice riconosce all'<a href="cp.html#12">art. 12 c.p.</a> la <b>validità in Italia di sentenze straniere</b>, ma solo a determinate condizioni o per particolari motivi ben delineati. Più precisamente si procede al riconoscimento di tali sentenze non al fine di parificare l'atto giudiziale straniero a quello italiano ma soltanto allo scopo di assumere l'atto giudiziale straniero quale fatto storico giuridico per alcuni effetti tassativamente determinati, quali:</p>

<ul>
	<li><p>la recidiva, che si ha quando un soggetto compie uno o più reati dopo una condanna per un precedente fatto illecito;</p></li>
	<li><p>l'abitualità criminosa, che si manifesta quando il reo commette, in breve tempo, una serie di reati tra loro simili e quando l'analisi della sua personalità manifesta una certa dedizione al reato;</p></li>
	<li><p>la professionalità nel reato, condizione per la quale un delinquente che già si trova nello stato di reo abituale continua ripetutamente a delinquere facendo di tale attività la sua fonte di reddito;</p></li>

	<li><p>la tendenza a delinquere, che consiste nella speciale inclinazione del reo al delitto dovuta alla sua indole particolarmente malvagia.</p></li>
</ul>

<p>Le sentenze straniere sono riconoscibili anche quando dalla condanna deriverebbe, secondo la legge italiana, l'applicazione di una pena accessoria o di misure personali di sicurezza, provvedimenti emanati dallo Stato per ottenere la riabilitazione sociale o psicologica del reo. <br> Le sentenze straniere vengono altresì riconosciute quando da esse derivi la condanna al risarcimento del danno o all'obbligo di restituzione. Si tratta di misure tipicamente civilistiche: il primo è uno strumento di reintegrazione di un pregiudizio arrecato, mediante il versamento di una somma di denaro, la seconda, invece, consiste nella dazione specifica del bene o del diritto indebitamente sottratto con il reato; sostanzialmente è una forma specifica di risarcimento. <br> Per ciò che riguarda i presupposti del riconoscimento della sentenza straniera bisogna specificare che questo è possibile solo se sussiste un accordo di estradizione tra il Paese nel quale viene pronunciata la sentenza e l'Italia, o in mancanza di questo, soltanto a seguito di una richiesta del Ministro della giustizia. <br> In tema, è rilevante sottolineare che un'ulteriore ipotesi di riconoscimento di una sentenza straniera è consentita dal codice di procedura penale, che all'art. 733 comma 1 bis stabilisce che tale riconoscimento è ammesso ai fini dell'esecuzione della confisca, anche se con un limite espressamente previsto: la sentenza non può essere riconosciuta per la finalità appena prospettata se la sentenza stessa ha ad oggetto beni che, secondo la legge italiana, non possono essere confiscati quando per lo stesso fatto è in corso un procedimento nel territorio nazionale. <br> Per ciò che riguarda i presupposti del riconoscimento bisogna specificare che questo è possibile solo se sussiste un accordo di estradizione tra il Paese nel quale viene pronunciata la
sentenza e l'Italia o, in mancanza di questo, soltanto a seguito di una richiesta del Ministro della Giustizia. Fa eccezione il caso previsto dal numero 4, per il quale il riconoscimento è ammissibile
anche in assenza di tale richiesta. </p>

<p class="small">
<p>Un caso rilevante di sanzione non convertibile nel nostro ordinamento è rappresentato dalla confisca del profitto illecito degli enti per taluni reati esclusi dal novero del D.Lgs. 8 giugno 2001, n. 231. In base alla legge infatti tale misura è esperibile solo per i reati di cui agli artt. 316 bis c.p., 316 ter c.p., 317 c.p., 318 c.p., 319 c.p., 319 ter c.p., 322 c.p., 640 bis c.p., 640 ter c.p. Nel caso di reati ambientali o edilizi, in virtù dei quali la sentenza straniera avesse disposto la confisca del profitto lucrato dall'ente all'estero, la Corte d'appello non potrà procedere al riconoscimento di una tale misura di sicurezza per mancanza di reciprocità nel trattamento sanzionatorio della medesima fattispecie. Infatti, i reati ambientali ed edilizi non rientrano tra le fattispecie panali ascrivibili agli enti.<br> Infine, non può mai aver luogo il riconoscimento della sentenza contenente disposizioni contrarie all'ordine pubblico o al buon costume (art. 31 disp. att. c.c.). <br> Nel caso in cui sia iniziato in Italia un giudizio con regolare richiesta ex art. 9 e successivamente si venga a conoscenza che analogo procedimento è stato iniziato all'estero per lo stesso fatto, incombe in capo al giudice il dovere di accertare se quest'ultimo procedimento sia stato definito con sentenza irrevocabile e, nell'ipotesi affermativa, egli ha l'obbligo di informarne il Ministro della giustizia, al fine di provocare la sua scelta alternativa tra i vari istituti disciplinati dall'art. 11 c.p. (rinnovamento del giudizio) o dall'art. 12 (riconoscimento della sentenza straniera). Solo a seguito del mancato esercizio di
tale potere da parte del Ministro, può e deve dichiararsi non doversi procedere, nella prospettata ipotesi, per difetto di richiesta nel giudizio che già era stato regolarmente iniziato con la richiesta ex art. 9.</p>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="sulfides.html">Sulfides&#187;</a>
</section>

</div>

</body>
</html>
