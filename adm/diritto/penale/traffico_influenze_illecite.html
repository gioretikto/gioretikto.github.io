<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Traffico di influenze illecite art. 346-bis c.p.">
	<title>Traffico di influenze illecite art. 346-bis c.p.</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Traffico di influenze illecite art. 346-bis c.p.</h1>

<p>Tale disposizione è stata introdotta dall'art. 1 della l. 6 novembre 2012, n. 190 (Disposizioni per la prevenzione della corruzione e dell'illegalità nella pubblica amministrazione), in ossequio a quanto disposto dalla Convenzione delle Nazioni Unite sulla corruzione del 31 ottobre 2003, cosiddetta “Convenzione di Merida”, ratificata con la legge 3 agosto 2009, n. 116 e soprattutto alla Convenzione penale sulla corruzione del Consiglio d’Europa del 27 gennaio 1999 (Convenzione di Strasburgo), ratificata dall’Italia con la legge 28 giugno 2012, n. 110. <br> La norma, tesa a punire le condotte di intermediazione di soggetti terzi nell'opera di corruzione tra il corrotto ed il corruttore, risponde anche ad esigenze di carattere nazionale; preme evidenziare come tale figura di reato, di derivazione internazionale, è da sempre rimasta estranea alla nostra tradizione giuridica, a causa di un problema di tipicità delle norme sulla corruzione, incentrate tradizionalmente su uno stretto rapporto tra il pubblico ufficiale e l'atto d'ufficio.</p>

<p>Come già evidenziato dalla giurisprudenza di legittimità, infatti, con la celebre pronuncia della Sez. VI, 4 maggio 2006, n. 33435, si è reso necessario colmare un vuoto normativo determinato dall'evoluzione del fenomeno corruttivo nel nostro Paese, nelle ipotesi in cui un soggetto, in cambio di utilità, si impegni ad esercitare una influenza illecita su un pubblico agente competente all'emanazione di un atto d'ufficio che interessa il committente. <br> Appare del tutto evidente come siffatta ipotesi non potesse essere ricondotta nel novero della corruzione, propria o impropria, posto che l'accordo non ha ad oggetto il compimento di un atto inerente all'ufficio del pubblico agente, nemmeno nel caso in cui il mediatore possedesse una qualifica pubblicistica. Principio confermato dalla giurisprudenza secondo la quale: “Il reato di traffico di influenze illecite di cui all’art. 346 bis codice penale, introdotto dalla Legge n. 190/2012, trattandosi di delitto propedeutico alla commissione dei reati di corruzione propria – come si desume agevolmente dall’inciso iniziale contenuto nell’art. 346 bis comma 1 – non è configurabile in una situazione in cui sia stato accertato un rapporto alterato e non paritario tra il pubblico ufficiale ed il soggetto privato” (Cass. pen., Sez. VI, 12 marzo 2013, n. 11808).</p>

<p>Si consideri, inoltre, che nell’<a href="cp.html#346bis">art. 346-bis c.p.</a> il legislatore ha inserito la clausola “fuori dei casi di concorso nei reati di cui agli articoli 319 e 319-ter c.p.”, condizione che pone la fattispecie penale in oggetto in una situazione giuridica di evidente subordinazione rispetto ai reati di corruzione propria e corruzione in atti giudiziari.</p>

<h2>Bene giuridico tutelato</h2>

<p>La disposizione in commento pone in essere una forma di tutela anticipata dell'interesse alla legalità, buon andamento e imparzialità della pubblica amministrazione. Infatti il testo normativo dell'art. 346-bis c.p. è chiaro, lineare nel determinare una tutela penale prima che l’accordo corruttivo vada in porto punendo colui che gioca come tramite tra corrotto e corruttore mediante la propria influenza.
<br> Il fondamento giuridico della norma è quello di evitare che gli incarichi pubblici possano sedimentare un tessuto di relazioni con i pubblici ufficiali su cui il privato possa fare leva nello svolgimento della sua attività di intermediazione verso la Pubblica Amministrazione, oltre che nella volontà d’impedire l’esercizio di pressioni indebite sui pubblici funzionari ed anche l’illecito arricchimento dell’intermediario.</p>

<h2>Soggetto attivo</h2>

<p>Il reato di traffico di influenze illecite è un reato comune in quanto sia il committente che il mediatore non debbono possedere una qualifica soggettiva particolare. <br> Solo nel caso in cui il mediatore assuma la qualifica di pubblico ufficiale o incaricato di un pubblico servizio il comma 3 della norma incriminatrice contempla un aggravamento di pena. Si tratta di un reato necessariamente plurisoggettivo proprio dato che oltre al mediatore è punito anche il committente della mediazione, come contemplato espressamente dal comma 2.</p>

<h2>Elemento oggettivo: il pactum sceleris</h2>

<p>Rispetto alle fattispecie corruttive, il reato in commento si presenta come una tutela anticipatoria delle stesse, volta a punire l’intermediario prima che si possa perfezionare l’accordo corruttivo tra il privato e la Pubblica Amministrazione; infatti la fattispecie è stata introdotta dal legislatore penale al fine di evitare anche le attività preparatorie rispetto a quello che potrebbe poi sfociare in una istigazione alla corruzione. <br> Il nucleo dell’antigiuridicità si evince e si ricava proprio nell’accordo che intercorre fra il privato ed un intermediario dove si pattuisce la dazione di un’utilità patrimoniale in cambio dell’esercizio di un’influenza di quest’ultimo su un pubblico agente, proprio al fine di orientarne le decisioni amministrative in senso favorevole all’istigatore iniziale.</p>

<p>L'art. 346-bis c.p. prevede due diverse ipotesi di traffico di influenze illecite: un primo caso è rappresentato dal c.d. traffico di influenze gratuito, nel quale il committente dà o promette denaro o altro vantaggio patrimoniale al mediatore affinché quest'ultimo remuneri il pubblico agente per il compimento di un atto contrario ai doveri di ufficio o l'omissione o il ritardo di un atto di ufficio. <br> 
Si tratta di una particolare ipotesi di traffico di influenze illecite nel quale il denaro o il vantaggio patrimoniale dato o promesso dal committente al mediatore è utilizzato per remunerare il pubblico agente per il compimento di un atto contrario ai doveri di ufficio o per l'omissione o il ritardo di un atto del suo ufficio, con un patto diretto a realizzare un delitto di corruzione propria o di una corruzione in atti giudiziari. <br> La seconda ipotesi è costituita dal c.d. traffico di influenze oneroso, laddove il committente remunera il mediatore affinché quest'ultimo realizzi una illecita influenza sul pubblico agente; in questo caso il denaro o il vantaggio patrimoniale dato o promesso dal committente al mediatore serve a remunerarlo per l'influenza che quest'ultimo si impegna a porre in essere sul pubblico agente. <br> Le relazioni che il mediatore si impegna a far valere debbono essere realmente esistenti e debbono costituire la ragione della dazione o della promessa del vantaggio patrimoniale da parte del committente. <br> È del tutto irrilevante la durata e l'intensità della relazione con il pubblico agente, ma è sufficiente che esse siano tali da influenzare, in concreto, l'azione di quest'ultimo.</p>

<h2>Elemento soggettivo</h2>

<p>Il delitto in commento è a dolo specifico, in quanto il committente e il mediatore debbono stipulare un patto allo scopo specifico di remunerare il pubblico agente per il compimento di un atto contrario ai doveri di ufficio o all'omissione o ritardo di un atto di ufficio, nell'ipotesi di influenze gratuite. oppure di esercitare una influenza illecita nei confronti del pubblico agente, nel caso di influenze onerose.</p>

<h2>Consumazione e tentativo</h2>

<p>Il delitto di traffico di influenze illecite si consuma nel momento  in cui si perfeziona il patto tra il committente ed il mediatore. <br> Ai fini del perfezionamento del delitto è irrilevante l'esercizio dell'influenza illecita da parte del mediatore o il comportamento del pubblico agente. <br> Il tentativo sembra essere astrattamente configurabile, sebbene realizzi una eccessiva anticipazione di tutela, come nel caso in cui il mediatore, senza successo, solleciti la dazione di denaro o di un vantaggio patrimoniale ad un interlocutore in vista di un esercizio di una influenza illecita sul pubblico agente. <br> La norma incriminatrice espressamente esclude il concorso con gli artt. 319 e 319-ter c.p.; sebbene non disciplinato dalla legge si ritiene che il concorso di reati sia escluso anche con il delitto di istigazione alla corruzione propria (art. 322, comma 2, c.p.), posto che ammettere tale concorso sarebbe irragionevole visto che il medesimo è escluso per l'ipotesi di corruzione consumata. <br> 
È da escludere il concorso anche con il reato di abuso di ufficio (art. 323 c.p.), con la turbativa d'asta (art. 353 c.p.), e con la rivelazione di segreti di ufficio (art. 326 c.p.), in quanto il reato di traffico illecito rimane assorbito in questi più gravi delitti. <br> Si deve escludere, infine, il concorso con la fattispecie di cui all'art. 318 c.p., posto che la corruzione per la funzione non rientra tra i reati scopo né nel caso di traffico di influenze gratuito che in quello oneroso. </p>

<h2>Rapporti con altri reati</h2>

<p>Il delitto di traffico di influenze illecite si differenzia da quello di millantato credito (art. 346 c.p.) posto che, mentre in quest'ultimo delitto le relazioni con il pubblico agente da influenzare non sono esistenti, essendo solo vantate, nel traffico di influenze illecite, come abbiamo visto, il presupposto dell'accordo è proprio la sussistenza delle relazioni con il pubblico agente. <br> Mentre la norma dell'art. 346 c.p. mira a tutelare il prestigio della pubblica amministrazione, quella dell'art. 346-bis c.p. tende a preservarne l'imparzialità ed il buon andamento, essendo diretta a schermare il pubblico agente, prima ancora che questi subisca pressioni esterne. <br> La questione era particolarmente dibattuta in passato posto che la giurisprudenza ravvisava il millantato credito anche nel caso in cui l'autore del reato avesse un rapporto reale con il pubblico agente e, amplificando il proprio credito verso di lui, inducesse il soggetto passivo a credere di poter ottenere il favore e a riconoscergli il presso della mediazione (Cass. pen., Sez. VI, 11 ottobre 1985, n. 11172; Cass. pen., Sez. VI, 4 febbraio 1991, n. 5071). In un'ottica prettamente preventiva se si ritiene che l'oggetto di tutela del delitto di millantato credito sia l'imparzialità della pubblica amministrazione, più che il patrimonio del soggetto ingannato, così come farebbe intendere anche la collocazione sistematica della norma, è logico affermare che tale interesse sia tanto più messo in pericolo quanto più le relazioni tra l'intermediario e il pubblico ufficiale siano effettive, quindi l'episodio corruttivo più probabile.</p>

<p>L'introduzione della norma in commento ha posto in essere una più netta linea di demarcazione tra il caso in cui il soggetto agente vanti un credito inesistente verso il pubblico funzionario e quello in cui vanti un credito esistente. Mentre nel primo caso la giurisprudenza più recente riconosce alla pubblica amministrazione la veste di soggetto passivo del reato e al privato quella di danneggiato (Cass. pen., Sez. VI, 3 dicembre 2002, n. 10662), nel caso di traffico di influenze entrambi, privato e mediatore, sono soggetti attivi del reato e la pubblica amministrazione è l'unica tutelata, in quanto persona offesa esposta al rischio di condizionamenti da parte del c.d. trafficanti (Cass. pen., Sez. VI, 19 febbraio 2003, n. 17642). <br> L'introduzione dell'art. 346-bis c.p. ha posto sul tappeto la delicata questione di diritto intertemporale relativamente a fatti commessi prima della sua introduzione. <br>Secondo l'orientamento che sembra preferirsi, l'art. 346-bis c.p. costituirebbe una nuova incriminazione, con la conseguenza della sua inapplicabilità ai fatti commessi prima della sua introduzione. <br> A conferma della non sovrapponibilità della fattispecie in commento con quella di millantato credito, recente giurisprudenza di merito ha sottolineato la punibilità del soggetto che compra l'influenza, prevista della nuova fattispecie e non in quella preesistente; elemento che sottolineerebbe la natura bilaterale del traffico di influenze e che, invece, connoterebbe quale vittima il compratore di fumo, rendendo strutturalmente non sovrapponibili i due reati (Corte d'Appello Milano, Sez. II, 23 dicembre 2016, n. 1806). <br> Merita segnalare anche una certa giurisprudenza di legittimità secondo la quale le condotte di colui che, vantando una influenza effettiva verso il pubblico ufficiale si fa dare o promettere denaro o altra utilità come prezzo della propria mediazione o col pretesto di dover comprare il favore del pubblico ufficiale, condotte finora qualificate come reato di millantato credito ai sensi dell'art. 346, comma 1 e 2, c.p., devono, dopo l'entrata in vigore della l. n. 190 del 2012, in forza del rapporto di continuità tra norma generale e norma speciale, rifluire sotto la previsione dell'art. 346-bis c.p., che puisce il fatto in maniera più mite (Cass. pen., Sez. VI, 28 novembre 2014, n. 51688). <br> Il delitto in commento si distingue da quello di corruzione propria (art. 319 c.p.) e di corruzione in atti giudiziari (art. 319-bis c.p.), perché il patto tra il mediatore e il committente è antecedente ed esterno rispetto a quello corruttivo. <br> Il traffico di influenze illecite si distingue dalla concussione (art. 317 c.p.) perché il primo presume un rapporto paritario tra committente e mediatore.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
