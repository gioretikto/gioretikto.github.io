<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0">
    <meta name="description" content="Il reato putativo ed il reato impossibile"/>
    <title>Il reato putativo ed il reato impossibile</title>
    <link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<div class="content">

<h1>Il reato putativo ed il reato impossibile</h1>

<p>L'art. 49 c.p. stabilisce che non è punibile chi commette un fatto non costituente reato, nella supposizione erronea che esso costituisca reato. La punibilità è altresì esclusa quando, per la inidoneità dell'azione o per la inesistenza dell'oggetto di essa, è impossibile l'evento dannoso o pericoloso.</p>

<p>La norma prende in esame due particolari figure di illecito, il <b>reato putativo</b> e il <b>reato impossibile</b>.</p>

<p>Il <b>reato putativo</b> ricorre quando il soggetto agente erroneamente immagina di compiere un fatto criminoso, ma, in realtà, la sua condotta è perfettamente lecita, in quanto non contrastante con alcuna norma penale. Esso può dipendere:</p>

<ul>
	<li><p><b>da un errore di diritto</b>: quando l'agente crede di aver violato la legge penale (es. Gianmarco ha una relazione extraconiugale con Paola e fa di tutto per evitare che gli altri ne vengano a conoscenza perché ritiene erroneamente di poter essere accusato di adulterio);</p></li>
	
	<li><p><b>da un errore di fatto</b>: quando il reato non sussiste perché manca uno dei suoi elementi essenziali (es. Davide prende dal guardaroba del ristorante un cappello rosso credendolo di Antonio, mentre in realtà è proprio il suo).</p></li>
	
</ul>

<p>Quest'ultima fattispecie può presentarsi:</p>

<ul>
	<li><p>nell'ipotesi in cui il soggetto pone in essere la condotta illecita in presenza di una causa di giustificazione (es. Davide, su indicazione di Antonio, si introduce nella casa di Luca. Ritiene di
aver commesso un reato entrando clandestinamente. Non sa, invece, che sussiste il consenso dell'avente diritto);</p></li>

	<li><p>quando il soggetto ritiene di compiere un reato a causa della errata interpretazione di una norma extrapenale (es. Davide crede erroneamente di aver commesso il reato di bigamia per aver contratto due matrimoni, senza sapere che il primo era invalido e, quindi, inefficace);</p></li>
	
	<li><p>quando il soggetto crede erroneamente di avere la qualifica necessaria per compiere un reato proprio (es. Luigi non denuncia un reato pur essendone a conoscenza e, credendosi pubblico ufficiale, ritiene erroneamente di essere responsabile di omissione di denuncia).</p></li>
</ul>

<p>Il nostro ordinamento prevede l'impunità del reato putativo con l'ulteriore esclusione dell'applicazione di misure di sicurezza, sempre che il fatto compiuto dal soggetto agente non contenga gli elementi costitutivi di una vera fattispecie criminosa, in questo caso, risponderebbe del reato effettivamente realizzato.</p>

<p>Il <b>reato impossibile</b> ricorre quando l'evento dannoso o pericoloso, conseguente alla condotta, non può verificarsi per <i>inidoneità dell'azione</i> o per <i>inesistenza dell'oggetto</i>. Il reato impossibile per inidoneità dell'azione è caratterizzato dall'incapacità della condotta di realizzare il proposito criminoso avuto di mira dal soggetto agente. Su questa fattispecie sono state elaborate due tesi contrapposte:</p>

<ul>
	<li><p>l'una considera il reato impossibile come un tentativo inidoneo. In realtà fra le due fattispecie sussiste una differenza notevole: nel reato impossibile la condotta è integralmente eseguita, ma
non è in grado di realizzare l'evento, nel tentativo inidoneo, invece, vengono compiuti soltanto alcuni atti, anch'essi incapaci di procurare la lesione al bene protetto;</p></li>

	<li><p>l'altra ritiene che il reato abbia una funzione autonoma, privo di legami con il reato tentato, visto che mentre l'art. 56 c.p. parla di “atti idonei” il reato impossibile fa riferimento ad una “azione inidonea”, presupponendo il compimento dell'intera azione criminosa.</p></li>
</ul>

<p>Il reato impossibile per inesistenza dell'oggetto implica invece la mancanza dell'oggetto materiale del reato, ove tale inesistenza deve essere assoluta.</p>

<p>È bene però non confondere l'inesistenza (ad esempio un uomo spara ad un altro il quale, però, essendo troppo lontano non può essere colpito), con la mancanza occasionale (un borseggiatore tenta di rubare il portafoglio ad un uomo, introduce la mano nei pantaloni ma non trova niente) dell'oggetto contro cui è rivolta l'azione o l'omissione illecita, perché il reato impossibile sussiste solo nel primo caso. L'ipotesi di mancanza occasionale rientra nella disciplina del terzo comma dell'art. 49 c.p. in base al quale se concorrono nel fatto gli elementi costitutivi di un reato diverso, si applica la pena stabilita per il reato effettivamente commesso. Di conseguenza ciò comporta la responsabilità del soggetto a titolo di tentativo (inesistenza relativa) Occorre sottolineare, da ultimo, che, mentre secondo una parte della dottrina, la valutazione della inidoneità a causare l'evento deve essere fatta non secondo un giudizio ex post, ma partendo dalla situazione che il soggetto agente si prospettava quando si accingeva a dare esecuzione al piano criminoso (ex ante), secondo altri l'apprezzamento deve essere effettuato ex post, cioè prendendo in considerazione la realtà verificatasi nel caso concreto, compresi gli
elementi fattuali non conosciuti a priori.</p>

<p>Peraltro, anche se i casi di reato impossibile (“non reato”) non ledono concretamente o non mettono in pericolo il bene tutelato dalla norma penale, possono tuttavia far presumere una certa inclinazione del soggetto a delinquere, e, per questo, comportare l'adozione di misure di sicurezza. La commercializzazione al pubblico di cannabis sativa L. e, in particolare, di foglie, inflorescenze, olio, resina,
ottenuti dalla coltivazione della predetta varietà di canapa, non rientra nell'ambito di applicabilità della legge n. 242 del 2016, che qualifica come lecita unicamente l'attività di coltivazione di canapa delle varietà ammesse e iscritte nel Catalogo comune delle varietà delle specie di piante agricole, ai sensi dell'art. 17 della direttiva 2002/53/CE del Consiglio, del 13 giugno 2002 e che elenca tassativamente i derivati dalla predetta coltivazione che possono essere commercializzati, sicché la cessione, la vendita e, in genere, la commercializzazione al pubblico dei derivati della coltivazione di cannabis sativa L., quali foglie, inflorescenze, olio, resina, sono condotte che integrano il reato di cui all'art. 73, d.P.R. n. 309/1990, anche a fronte di un contenuto di THC inferiore ai valori indicati dall'art. 4, commi 5 e 7, legge n. 242 del 2016, salvo che tali derivati siano, in concreto, privi di ogni efficacia drogante o psicotropa, secondo ilprincipio di offensività (così Cassazione S.U. n. 30475 del 2019).</p>

<p>I reati contro la fede pubblica costituiscono il principale campo di applicazione del reato impossibile: in particolare, a venire in rilievo sono le falsità c.d. tollerabili, le quali sono
penalmente irrilevanti. Tradizionalmente, si distingue fra:</p>

<ul>
	<li><p><b>falso grossolano</b>: sussiste nel momento in cui la falsità è ictu oculi riconoscibile e tale, quindi, da non far cadere alcuno in errore;</p></li>
	
	<li><p><b>falso innocuo</b>: ricorre nel caso in cui la contraffazione o l'alterazione appaia inoffensiva per la sua concreta inidoneità ad offendere il bene tutelato. In sostanza, il falso innocuo, seppur astrattamente idoneo ad ingannare, non lo è in concreto.</p>

<p>La Corte di Cassazione ha affermato che «In tema di falsità documentali, ricorre il c.d. “falso innocuo” nei casi in cui l'infedele attestazione (nel falso ideologico) o l'alterazione (nel falso materiale) siano del tutto irrilevanti ai fini del significato dell'atto, non esplicando effetti sulla funzione documentale dell'atto stesso di attestazione dei dati in esso indicati, con la conseguenza che l'innocuità non deve essere valutata con riferimento all'uso che dell'atto falso venga fatto» (Cass., 29 settembre 2011, n. 35567).</p></li>

	<li><p><b>falso inutile</b>: dà luogo ad un'ipotesi di reato impossibile per inesistenza dell'oggetto, dato che la falsità concerne un atto o una parte di esso senza valenza probatoria.</p></li>
</ul>

<p>Altro ambito applicativo del reato impossibile sono i reati contro l'amministrazione della giustizia ed, in particolare, la simulazione di reato (art. 367 c.p.) e la calunnia (art. 368 c.p.).
Nello specifico, non si ritiene configurabile il reato nel caso di calunnia o simulazione grossolana, quando cioè la condotta sia posta in essere in maniera tale da apparire immediatamente inverosimile.</p>

<p>La Corte di Cassazione (sentenza 23 giugno 2009, n. 26177) ha chiarito che «La calunnia è un reato di pericolo e a integrarne gli estremi è sufficiente anche l'astratta possibilità dell'inizio di un procedimento penale a carico della persona falsamente incolpata. Una possibilità del genere è esclusa soltanto nella ipotesi in cui la falsa accusa abbia a oggetto fatti manifestamente e a prima vista inverosimili o incredibili per le circostanze in cui è effettuata, per i modi in cui è espressa e per l'assoluta inattendibilità del suo contenuto, sì che l'accertamento della sua infondatezza non abbisogni di alcuna indagine. In tali casi l'azione si rivela sostanzialmente priva dell'attitudine a ledere gli interessi protetti, a norma dell'art. 49 del c.p. (Nella specie, la Corte ha escluso l'inverosimiglianza della denuncia presentata in ragione del fatto che la polizia giudiziaria che l'aveva ricevuta non solo era intervenuta sul posto, ma aveva eseguito una perquisizione domiciliare a carico della persona ingiustamente accusata, oltre ad avere sottoposto lo stesso denunciante a visita medica per riscontrare la presenza di segni della violenza sessuale oggetto della falsa incolpazione)».<br>
In materia di simulazione di reato, la Suprema Corte ha evidenziato che ai fini della configurabilità di siffatta fattispecie «è necessario che la falsa denuncia di reato determini l'astratta possibilità di un'attività degli organi inquirenti diretta all'accertamento del reato denunciato. Ne consegue che la sussistenza del reato va esclusa quando la denuncia, per la sua intrinseca inverosimiglianza o per il modo della sua proposizione o per l'atteggiamento tenuto dal denunciante, susciti l'immediata incredulità ed il sospetto degli organi che la ricevono, che si determinino al compimento di indagini al solo fine di stabilirne la veridicità e non già per accertare i fatti denunciati» (Cass., 8 luglio 2009, n. 28018).</p>

<p>Ulteriore questione dibattuta è quella che concerne la definizione dell'ambito di operatività della ritrattazione di cui all'art. 376 c.p., considerata, da alcuni, in grado di escludere la
punibilità, anche in ipotesi di simulazione di reato, a patto che intervenga in maniera tempestiva.</p>

<p>Muovendo dalla c.d. concezione realistica del reato, parte della giurisprudenza di legittimità ha affermato che se la ritrattazione è avvenuta in un unico contesto con la denuncia simulatoria si ha il venir meno dell'idoneità offensiva dell'azione. La ritrattazione, affinché abbia tale effetto, deve essere rivolta alla stessa autorità cui era stata indirizzata la falsa denuncia; deve, inoltre, essere spontanea, cioè frutto di una scelta liberamente compiuta ed immediata. In tal senso si è espressa la Corte di Cassazione nella sentenza 28 settembre 2009, n. 38111, laddove ha affermato che «la ritrattazione può avere efficacia scriminante solo se accompagni la denuncia e cioè sia contestuale ad essa e sia fatta alla stessa autorità che l'ha ricevuta».</p>

<section aria-label="End">
<a href="normal_subgroups.html">&#171;Normal subgroups</a>
<a href="index.html">Index</a>
<a href="concorso_persone.html">Concorso di persone &#187;</a>
</section>

</div>

</body>
</html>
