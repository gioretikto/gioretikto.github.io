<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Peculato">
	<title>Peculato</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Peculato</h1>

<p>Il reato di peculato, già presente nell'ordinamento giuridico romano, trae origine dalla parola latina <i>pecus</i>, gregge. In epoca arcaica, prima che questo termine acquisisse il significato di appropriazione indebita di denaro pubblico, l'accusa de peculato era infatti riservata al furto di bestiame pubblico. </p>

<p>Il reato di peculato, soprattutto per ragioni politico-criminali, ha subìto notevoli modifiche a seguito dell'entrata in vigore della L. n. 86 del 1990, la quale ha espunto la figura del peculato per distrazione, confluita, a sua volta, nella nuova formulazione dell'abuso d'ufficio. Con la medesima previsione normativa è stato abrogato anche il delitto di malversazione a danno dei privati
facendolo rientrare nel delitto di peculato in senso stretto ed è stata prevista la figura criminosa del peculato d'uso.</p>

<p>Il <b>peculato</b>, nel diritto penale italiano, è il reato previsto dall'<a href="cp.html#314">art. 314 c.p.</a> (Peculato), che recita: Il pubblico ufficiale o l'incaricato di pubblico servizio, che, avendo per ragione del suo ufficio o servizio il possesso o comunque la disponibilità di denaro o di altra cosa mobile altrui, se ne appropria, è punito con la reclusione da quattro a dieci anni e sei mesi.</p>

<p>L'interesse duplice protetto dalla norma va individuato, in primo luogo, nella legalità, efficienza, probità e imparzialità dell'attività amministrativa, requisiti indispensabili per garantire il rispetto dei principi di legalità e di buon andamento e, in secondo luogo, nella difesa del patrimonio della pubblica amministrazione da indebite sottrazioni di terzi, intenzionati a trarre illegittimo profitto dalle risorse pubbliche di cui dispongono per ragioni di ufficio.</p>

<p>L'<b>elemento oggettivo</b> consiste in una condotta volta all'appropriazione (tale concetto implica un'interversione del titolo del possesso in proprietà) di denaro o di altra cosa mobile altrui da parte del pubblico ufficiale o dell'incaricato un pubblico servizio.</p>

<p>Il <b>possesso</b> costituisce il necessario presupposto del reato e può essere sia possesso mediato (o disponibilità giuridica, inteso come potere di disporre del bene mediante ordini o mandati), sia il possesso immediato della cosa (o disponibilità materiale, come la mera detenzione, l'uso e la semplice custodia), i quali si ricolleghino comunque all'ufficio o al servizio cui il pubblico ufficiale o l'incaricato è preposto anche per effetto di semplice occasionalità o per effetto di una tollerata attività di fatto.</p>

<p>È un <b>reato proprio</b>, perché può essere compiuto solo da un pubblico ufficiale o da un incaricato di pubblico servizio; <b>di danno</b>, perché richiede l'offesa in senso naturalistico del bene tutelato; di mera condotta, perché si perfeziona con l'esecuzione dell'azione illecita; <b>istantaneo</b>, perché si consuma nel momento in cui il soggetto agente si appropria o modifica la destinazione della cosa della pubblica amministrazione e il <b>tentativo</b> è ammissibile nella prima ipotesi, non ammissibile nella seconda ipotesi (anche se parte della dottrina non condivide tale conclusione).</p>

<p>L'<b>elemento soggettivo</b> è il <b>dolo generico</b>, inteso come coscienza e volontà di appropriarsi di un bene di proprietà altrui, del quale si è avuta la disponibilità per ragioni d'ufficio.</p>

<h2 id="uso">Peculato d'uso</h2>

<p>Il comma 2 dell'art. 314 del Codice Penale prevede l'ipotesi del cosiddetto "peculato d'uso": tale fattispecie si configura quando il pubblico ufficiale o l'incaricato di pubblico servizio si appropria della cosa al solo scopo di farne uso momentaneo e, dopo tale uso, la restituisce immediatamente. Va da sé che oggetto di tale fattispecie possono essere solo le cose mobili non fungibili (ad esempio: un'automobile di servizio), e non anche il denaro o cose generiche (beni fungibili). La pena per il peculato d'uso è la reclusione da 6 mesi a 3 anni. </p>

<p>Al secondo comma dell'art. 314 c.p. è prevista la figura del cosiddetto peculato d'uso, figura autonoma di reato, che ricorre quando il soggetto fa un “uso momentaneo”, per finalità private, di cose fungibili, con il proposito di restituirle, proposito che poi effettivamente realizza. È altresì necessario che la durata dell'appropriazione non superi il tempo di utilizzazione della cosa
sottratta; tuttavia uso momentaneo non significa istantaneo, ma temporaneo, ossia protratto per un tempo limitato così da comportare una sottrazione della cosa alla sua destinazione istituzionale tale da non compromettere seriamente la funzionalità della P.A. L'elemento soggettivo richiesto nell'ipotesi in questione è il <b>dolo specifico</b>, perché oltre alla coscienza e volontà del fatto tipico vi è l'ulteriore scopo di usare momentaneamente la cosa. Il peculato d'uso è configurabile solo in relazione a cose di specie e non al denaro; al riguardo, quando il soggetto si appropria di una quantità di denaro o cose fungibili con l'intenzione di restituirle entro il termine del rendiconto si parla di peculato di vuoto cassa.</p>

<p class="small">Le Sezioni Unite della Corte di Cassazione (sentenza 20 dicembre 2012, n. 19054) hanno affermato che “La condotta del pubblico agente che, utilizzando illegittimamente per fini personali il telefono assegnatogli per ragioni d'ufficio, produce un apprezzabile danno al patrimonio della pubblica amministrazione o di terzi o una concreta lesione alla funzionalità dell'ufficio, è sussumibile nel delitto di peculato d'uso di cui all'art. 314, comma 2, c.p.”.</p>

<p>I <b>criteri differenziali</b> tra peculato e <a href="truffa.html">truffa</a> sono dati dal fatto che il primo delitto presuppone che il pubblico ufficiale o l'incaricato di un pubblico servizio, nel momento in cui pone in essere la condotta appropriativa, abbia già un potere materiale (possesso) o giuridico (disponibilità) sulla cosa mobile altrui.</p>

<p>Il <b>criterio differenziale</b> prevalente tra peculato e <a href="abuso_ufficio.html">abuso d'ufficio</a> consiste nel fatto che in quest'ultimo delitto la condotta si identifica con l'abuso funzionale, cioè con l'esercizio delle potestà e con l'uso dei mezzi inerenti ad una funzione pubblica per finalità differenti da quelle per le quali l'esercizio del potere è concesso (mentre nel delitto di peculato la condotta consiste nell'appropriazione di denaro o altra cosa mobile altrui, di cui il responsabile abbia il possesso o la disponibilità per ragioni del suo ufficio, onde la violazione dei doveri di ufficio costituisce esclusivamente la modalità della condotta, cioè dell'appropriazione).</p>

<p>Ricordiamo che a seguito dell'entrata in vigore della L. 6 novembre 2012, n. 190 (c.d. <b>legge anticorruzione</b>) è stato allungato da tre a quattro anni il minimo sanzionatorio della reclusione per il delitto di peculato (primo comma). Scopo della novella legislativa è quello di rafforzare l'efficacia dissuasiva delle norme penali sulle quali si interviene e di agevolare la repressione dei fenomeni criminali cui le medesime fanno riferimento. Nel caso di specie l'incremento corrisponde ad un terzo del minimo della pena (che, come detto, passa da tre a quattro anni di reclusione), restando invece invariata la misura massima della pena edittale.</p>

<p>Ulteriore intervento di riforma è stato effettuato dalla L. 27 maggio 2015, n. 69 che ha elevato il limite massimo edittale di ulteriori sei mesi (“dieci anni e sei mesi”).<br> Recentemente, le Sezioni Unite, con sentenza n. 6087 del 2021, hanno affermato l’esistenza del reato di peculato per il gestore o l’esercente di apparecchi da gioco leciti che si impossessa dei proventi del gioco, anche per la parte destinata al pagamento del prelievo erariale unico, senza versarli al concessionario competente.</p>

<p class="small">La Suprema Corte ha anche chiarito che integri il reato di peculato il soggetto che, procedendo a un'autoliquidazione, si appropri di una cosa o di una somma di denaro destinata a un pubblico servizio. E non occorre necessariamente che sussista il danno alla pubblica amministrazione (così Cassazione n. 29188 del 2021).</p>

<h2>Il peculato mediante profitto dell'errore altrui</h2>

<p>L'art. 316 del Codice Penale introduce un'ulteriore fattispecie delittuosa che il pubblico ufficiale o l'incaricato di pubblico servizio integra quando, nell'esercizio delle sue funzioni, giovandosi dell'errore altrui, riceve o ritiene indebitamente, per sé o per un terzo, denaro od altra utilità. <br> La pena per il peculato mediante profitto dell'errore altrui è la reclusione da 6 mesi a 3 anni.</p>

<p>È necessario che l'errore del soggetto passivo sia spontaneo e non causalmente riconducibile ad artifizi o raggiri del pubblico ufficiale o dell'incaricato di pubblico servizio: in tal caso si configurerà il delitto di truffa aggravata o di peculato ex art. 314, 1°co. c.p. Inoltre l'errore del soggetto passivo deve vertere sull'an o sul quantum debeatur e non sulle competenze del pubblico ufficiale. </p>

<section aria-label="End">
<a href="reati_contro_pa.html">&#171;Reati contro la P.A.; qualifiche soggettive</a>
<a href="index.html">Index of Diritto</a>
<a href="peculiarities4.html">Peculiarities of the 4th declension &#187;</a>
</section>

</article>

</body>
</html>
