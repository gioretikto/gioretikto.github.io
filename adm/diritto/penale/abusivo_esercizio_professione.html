<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Abusivo esercizio di una professione art. 348 c.p.">
	<title>Abusivo esercizio di una professione art. 348 c.p.</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Abusivo esercizio di una professione art. 348 c.p.</h1>

<p>Tradizionalmente si ritiene che oggetto di tutela della norma di cui all'<a href="cp.html#348">art. 348 c.p.</a> di disciplina del reato di <b>abusivo esercizio di una professione</b> sia costituito dall'<b>interesse generale della P.A.</b>, che determinate professioni, richiedenti particolari requisiti di probità e competenza tecnica, vengano esercitate soltanto da chi, avendo conseguito una speciale abilitazione amministrativa, risulti in possesso delle qualità richieste dalla legge. <br> L'<b>elemento oggettivo</b> è costituito da una <b>condotta che si sostanzia nell'eseguire abusivamente una professione</b> che, generalmente si presenta come attività libera (medico, avvocato, ecc.), <b>per l'esercizio della quale lo Stato impone la presenza di una particolare abilitazione</b>. Quest'ultima può essere definita come quel provvedimento amministrativo che attesta la sussitenza dei requisiti indispensabili previsti dalla legge e che permette di esercitare legittimamente una determinata attività. <br> Affinchè la figura criminosa in oggetto sia configurabile, l'attività professionale deve essere esercitata <b>abusivamente</b>, vale a dire o senza i requisiti previsti dalla legge, o senza aver adempiuto alle formalità prescritte o, infine, quando il soggetto agente non può compiere determinate prestazioni a causa dell'applicazione di sanzioni disciplinari o di pene accessorie. <br> L'esercizio abusivo della professione è, dunque, una <b>norma penale in bianco</b>, perché contiene un rinvio a disposizioni speciali che hanno il compito di determinare le professioni per le quali è richiesta una specifica abilitazione dello Stato. <br> Ai fini della configurabilità del reato è irrilevante lo scopo di lucro e, in genere, qualsiasi movente di carattere privato o di beneficenza, tant'è che non esclude il reato la gratuità della prestazione professionale e neppure il contesto del destinatario della prestazione abusiva.  </p>

<p>È un <b>reato comune</b>, perché può essere compiuto da chiunque; di danno, perché non è sufficiente la semplice esposizione a perciolo del bene protetto; <b>di mera condotta</b>, perché si perfeziona con la semplice realizzazione dell'azione illecita; a <b>forma libera</b>, perché può essere compiuto con qualunque condotta idonea al raggiungimento dello scopo.</p>

<p>Tale illecito concorre con il <b>reato di usurpazione di titoli o di onori e con quello di truffa</b>. <br> La <b>consumazione</b> si ha nel momento in cui viene abusivamente realizzato l'atto e il <b>tentativo</b> è configurabile.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="violazione_sigilli.html">Violazione di sigilli art. 349 c.p.»</a>
</section>

</article>

</body>
</html>
