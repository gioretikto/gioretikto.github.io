<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La testimonianza">
	<title>La testimonianza</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La testimonianza</h1>

<p>La testimonianza è un mezzo di prova disciplinato dall’art. 194 c.p.p. secondo il quale il testimone è il soggetto che viene esaminato, su richiesta di parte, essendo a conoscenza dei fatti oggetto del processo. La legge prescrive che per l’escussione del teste si applica la disciplina dell'esame incrociato.</p>

<p>La <b>qualità di testimone</b> è assunta da chi è chiamato su richiesta di parte a deporre davanti al giudice e, pertanto, alla luce della definizione sopra data, tale qualità può essere assunta da parte di tutti quei soggetti che sono informati sui fatti oggetto di prova e che non rivestono la qualifica di soggetti incompatibili a testimoniare (ovvero l'imputato, o l'imputato in un procedimento connesso).<br> L’<b>oggetto dell’esame testimoniale</b> verte sui fatti che costituiscono oggetto di prova, per tali intendendosi i fatti di cui all'art. 187 c.p.p., dunque non solo il fatto di reato contestato nell’imputazione, ma altresì i fatti riguardanti la punibilità dell'imputato e la determinazione della pena o delle misure di sicurezza ad esso applicabili, nonché gli ulteriori fatti dai quali dipende l'applicazione di determinate norme processuali.<br> Pertanto, le domande rivolte al testimone durante il corso dell'esame devono essere pertinenti ai fatti e non possono attenere alla moralità e al carattere dell'imputato (salvo che siano inerenti a fatti specifici dai quali è possibile desumere un giudizio sulla personalità dello stesso ai sensi dell’art. 133 c.p.p. e sulla sua pericolosità sociale). <br> Le domande possono avere ad oggetto anche i rapporti di parentela o di interesse intercorrenti tra il teste e le parti processuali o gli altri testimoni, ovvero le circostanze che sono idonee ad accertare la credibilità delle parti e degli altri testi. <br> Possono essere formulate, altresì, domande aventi ad oggetto la personalità della persona  offesa, ma limitatamente alle ipotesi in cui l'imputazione contestata dev'essere valutata alla luce della condotta della vittima. <br> In deroga a quanto appena rilevato, nell’ambito dei procedimenti penali per violenza sessuale, prostituzione minorile o tratta di persone vige il divieto di rivolgere al teste delle domande che riguardano la vita privata o sessuale della persona offesa salvo che nelle ipotesi in cui le stesse appaiono necessarie per la ricostruzione del fatto di reato. <br> Va, infine, precisato che l'esame testimoniale deve avere ad oggetto fatti determinati, essendo vietato che lo stesso riguardi voci correnti nel pubblico o ad apprezzamenti personali del teste.<br> 
Il divieto imposto al testimone di riferire su voci correnti, tuttavia, non trova applicazione nell'ipotesi in cui il fatto sia riferito da una cerchia ristretta di persone determinate ed individuabili, ovvero da una persona specifica pur se non individuata nelle sue generalità.</p>

<h2>Gli obblighi del testimone</h2>

<p>Ai sensi dell'<a href="cpp.html#198">art. 198 c.p.p.</a> il testimone è soggetto a determinati obblighi durante il corso
dell'esame testimoniale:</p>

<ul>
	<li><p>è obbligato a presentarsi davanti al giudice (art. 198 c.p.p.) e se non si presenta senza addurre un legittimo impedimento, il giudice ordina l’accompagnamento coattivo del testimone per mezzo degli ufficiali di polizia giudiziaria e può, altresì, condannarlo al pagamento di una somma di denaro da euro cinquantuno a euro cinquecentosedici, nonché alle spese determinate dalla mancata comparizione alla causa;</p></li>

	<li><p>ha l'obbligo di attenersi alle prescrizioni date dal giudice per le esigenze processuali;</p></li>

	<li><p>ha l'obbligo di rispondere secondo verità alle domande che gli vengono poste durante l'esame ed è avvertito che, nel caso in cui afferma il falso o nega il vero, commette il delitto di falsa testimonianza previsto dall'art. 372 c.p.</p>

	<p>A tale ultimo proposito, secondo quanto disposto dalla normativa vigente, ogniqualvolta sorgano dei dubbi in merito alla veridicità delle affermazioni rese dal teste, il giudice interviene interrompendo tempestivamente l’esame testimoniale al fine di ammonire il medesimo ribadendo la sussistenza dell'obbligo di rispondere secondo verità. <br> In tale ipotesi, dunque, se il teste si rifiuta di deporre, nonostante l’ammonimento del giudice ed in assenza di valide motivazioni, si dispone l'immediata trasmissione degli atti alla Procura affinché si indaghi sulla configurabilità di una responsabilità penale del testimone per il reato di falsa testimonianza sotto la forma della reticenza. <br> Se, invece, il teste risponde alle domande fornendo risposte contraddittorie, incomplete ovvero contrastanti, il giudice può informare il Pubblico Ministero degli eventuali indizi del reato di falsa testimonianza a carico del medesimo soltanto nel momento di redazione della sentenza.</p></li>

</ul>

<h2>Il privilegio contro l’autoincriminazione</h2>

<p>Come abbiamo appena visto, se da un lato il legislatore ha imposto al teste l’obbligo di rispondere secondo verità, dall'altro ha tutelato lo stesso prevedendo al secondo comma dell’art. 198 c.p.p. che quest'ultimo non può essere obbligato a deporre su fatti dai quali possa emergere una propria responsabilità penale.</p>

<p>Tale disposizione ha introdotto nel nostro ordinamento un vero e proprio “privilegio contro l’autoincriminazione” in favore del testimone.<br> Può accadere, infatti, che durante l'esame incrociato, le parti formulino certe domande che potrebbero indurre il testimone ad auto incolparsi di qualche reato.<br> È chiaro che, in ipotesi del genere, se il testimone avesse l'obbligo di rispondere secondo verità, inevitabilmente finirebbe per incolpare sé stesso di un reato così rischiando l'istaurazione di un procedimento penale a suo carico. <br> Una situazione del genere non sarebbe assolutamente compatibile con la Costituzione che garantisce i diritti fondamentali dell’uomo, tra i quali rientra il diritto di non incriminare sé stesso ai sensi e per gli effetti degli artt. 2 e <a href="../costituzionale.html#24">24 Cost.</a> Per tale ragione, il codice tutela il testimone statuendo all’art. 198 comma 2 c.p.p. che “<i>non può essere obbligato a deporre su fatti dai quali potrebbe emergere una sua responsabilità penale</i>”. <br> L'art. 198 comma 2 c.p.p. stabilisce, dunque, un vero e proprio divieto probatorio nei confronti del giudice. Infatti, la legge vieta al giudice di costringere il testimone a rispondere alle domande che si rivelano per lui autoincriminanti. Il testimone è libero di scegliere se
eccepire o meno il privilegio ma, quando lo eccepisce, deve fornire un’apposita giustificazione, senza rivelare troppi dettagli che possono andare contro di lui. <br> <b>Può accedere però che il testimone non eccepisce il privilegio e decide di rispondere</b>.
In tale ipotesi egli sarà sottoposto alla disciplina dettata dall'art. 63 c.p.p., secondo il quale se una persona diversa dall’imputato od indagato rende una dichiarazione autoincriminante davanti all'autorità giudiziaria o alla polizia giudiziaria, queste sono tenute ad interrompere l'esame ed avvertire il soggetto interessato che se lo stesso decide di proseguire rilasciando tali dichiarazioni, potranno essere avviate indagini nei suoi confronti in merito ai fatti dichiarati; e si invita il teste a nominare un difensore di fiducia.</p>

<div class="def">
<h4>S.U. 1997. Inutilizzabilità delle dichiarazioni rese da chi sin dall'inizio doveva essere qualificato come indagato/imputato</h4>

<p>La sanzione delineata al comma 2 dell’art. 63 c.p.p., secondo il quale sono inutilizzabili erga omnes le dichiarazioni assunte senza garanzie difensive presso un soggetto che avrebbe dovuto, fin dall’inizio, essere sentito in qualità di imputato o persona soggetta alle indagini, opera solo nei casi in cui, a carico dell’interessato, sussistevano prima dell’escussione indizi non equivoci di reità, e tali indizi fossero conosciuti all’autorità procedente, non rilevando a tale proposito eventuali sospetti o intuizioni personali dell’interrogante” (Cass. pen., sez. I, 29 gennaio 2002 n. 8099; conf. Cass. pen., S.U., 23 aprile 2009 n. 23868). </p>
</div>

<p>In ogni caso, le dichiarazioni rese in precedenza non sono utilizzabili nei confronti di chi le ha rese. <br> Per quanto riguarda le <b>dichiarazioni rese dal testimone che avrebbe dovuto essere sentito come indagato od imputato</b>, l'art. 63 al comma 2 c.p.p. dispone che non sono utilizzabili contro lo stesso né contro gli altri soggetti. <br> A tal proposito, le Sezioni Unite della corte di cassazione hanno precisato che tale regime di inutilizzabilità assoluta delle dichiarazioni in esame è operante solo se le stesse sono state rese da chi sin dall'inizio doveva essere qualificato come indagato/imputato per il medesimo reato o per un reato connesso o collegato a quello del terzo già indagato od imputato (Cass. Pen., S.U., 13 febbraio 1997).</p>

<h2>Il testimone prossimo congiunto dell’imputato.</h2>

<p>All’<a href="cpp.html#199">art. 199 c.p.p.</a>, inoltre, il legislatore ha previsto un'ulteriore ipotesi in cui la persona citata
quale teste è in realtà esentata dall’obbligo di testimoniare; si fa espresso riferimento al caso in cui il testimone sia prossimo congiunto dell'imputato. <br> Sono “prossimi congiunti” gli ascendenti, i discendenti, il coniuge, la parte di un’unione civile
tra persone dello stesso sesso, i fratelli, le sorelle, gli affini nello stesso grado, gli zii e i nipoti. Va, peraltro, sottolineato che ai sensi del terzo comma dell'art. 199 c.p.p. sono assimilati ai prossimi congiunti l’attuale od ex convivente dell'imputato, il coniuge separato ovvero l'ex coniuge (divorziato o il cui matrimonio è stato annullato) dello stesso. Per tali soggetti in
ultimo indicati, la facoltà di astenersi dal testimoniare è limitata ai fatti accaduti od appresi dall’imputato nel corso della convivenza. <br> Con la disposizione in esame, il legislatore ha voluto mettere al primo posto il sentimento familiare rispetto alla giustizia nell’accertamento dei fatti, in applicazione della disposizione di cui all’art. 384 c.p.p. secondo cui non è punibile chi ha commesso falsa testimonianza “<i>per esservi stato costretto dalla necessità di salvare sé medesimo o un prossimo congiunto da un grave e inevitabile nocumento nella libertà e nell’onore</i>”. <br> L'esenzione di cui all'art. 199 c.p.p. trova un limite nell’ipotesi in cui il prossimo congiunto ha presentato la querela, la denuncia o l'istanza nel medesimo procedimento penale, od è comunque qualificabile come persona offesa (in prima persona o un suo prossimo congiunto) del reato contestato all'imputato. <br> Nell'ipotesi in cui debba essere sentito in veste di testimone un prossimo congiunto dell’imputato, il giudice deve dargli <b>avviso, a pena di nullità della testimonianza</b>, della facoltà di astenersi dall'esame testimoniale. Sul punto si sono espresse le Sezioni Unite della Suprema Corte di Cassazione, statuendo che “<i>Non integra il reato di falsa testimonianza la dichiarazione non veritiera resa da persona che non possa essere sentita come testimone ed abbia facoltà di astenersi dal testimoniare ma non ne sia stata avvertita, a nulla rilevando le finalità ed i motivi che l'abbiano indotta a dichiarare il falso</i>” (Cass. pen., S.U., 29 novembre 2007 n. 7208). <br> Pertanto, solo dopo essere stati avvisati, i prossimi congiunti potranno decidere se testimoniare o no. Tuttavia, qualora gli stessi decidano di essere sottoposti all'esame testimoniale, saranno obbligati a rispondere secondo verità, pena la configurabilità del reato di falsa testimonianza.</p>

<h2>La testimonianza indiretta.</h2>

<p>Il testimone che ha conoscenza dei fatti da provare, può avere una conoscenza diretta dei fatti (nel senso che ciò che riferisce è stato appreso da lui) o una conoscenza indiretta o de relato, che si ha quando il testimone ha appreso i fatti da una rappresentazione fornita da altre persone per voce, per iscritto o mediante immagini o gesti. <br> Il problema della testimonianza indiretta risiede nel fatto che tale istituto non permette l'esame incrociato della persona che riferisce ciò che ha appreso personalmente e di cui ha una propria personale conoscenza. Difatti, nella testimonianza indiretta colui che riferisce i fatti (testimone indiretto) non ne ha una conoscenza personale, ma li riferisce in quanto appresi e rappresentati dal “testimone di riferimento” (così è comunemente chiamata la
persona da cui “si è sentito dire”).<br> Quando, dunque, il fatto è conosciuto dal testimone “per sentito dire”, è necessario saggiare
non solo l’attendibilità e credibilità del testimone indiretto ma, altresì, di quello diretto. <br> Pertanto, l’art. 195 c.p.p. oltre a fornire una chiara e precisa nozione dell'istituto in questione, statuisce altresì i requisiti necessari affinché la testimonianza indiretta sia utilizzabile come prova:</p>

<ol type="a">
	<li><p><b>primo requisito</b> previsto dall'art. 195 comma 7 c.p.p. è rappresentato dal fatto che il testimone indiretto (ovvero colui che viene sentito al dibattimento) indichi la persona o la fonte da cui ha appreso i fatti oggetto di prova. Viceversa, la mancata indicazione da parte del testimone indiretto in tal senso, non permetterebbe di accertare la credibilità e l'attendibilità di quanto è stato riferito</p></li>

	<li><p>il <b>secondo requisito</b> ai fini dell’utilizzabilità della testimonianza indiretta è rappresentato dal fatto che il giudice è obbligato a disporre la citazione del testimone di riferimento tutte le volte in cui una delle parti chiede che questo venga sentito nel processo (art. 195 comma 1 c.p.p.). In caso di inottemperanza dell'obbligo di citazione da parte del giudice, la testimonianza è inutilizzabile*. Se, viceversa, nessuna delle parti ha chiesto la citazione, la testimonianza indiretta è comunque utilizzabile. In tal senso si è espressa anche la giurisprudenza di legittimità che ritiene utilizzabili le dichiarazioni de relato anche al di fuori delle ipotesi tassativamente previste dall'art. 195, co. 3, c.p.p., quando le parti rinunciano espressamente all'assunzione del teste di riferimento (Cass. pen., 15.1.2008, n. 2001).</p>

</ol>

<p>In conclusione, la inutilizzabilità delle dichiarazioni de relato va circoscritta al caso in cui il giudice abbia omesso la citazione dei testimoni diretti, nonostante l’espressa richiesta effettuata dalle parti che, fra l’altro, può essere avanzata fino all’inizio della discussione, dal momento che solo dopo l’escussione del testimone le parti sono in grado di conoscere se le circostanze riferite siano frutto di conoscenza diretta o apprese da altri.</p>

<section aria-label="End">
<a href="mezzi_prova.html">«Mezzi di prova tipici e atipici</a>
<a href="index.html">Index</a>
<a href="mezzi_prova.html">Mezzi di prova tipici e atipici»</a>
</section>

</article>

</body>
</html>
