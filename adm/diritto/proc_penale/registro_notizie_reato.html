<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Il registro delle notizie di reato">
	<title>Il registro delle notizie di reato</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Il registro delle notizie di reato</h1>

<p>Una volta pervenuta al pubblico ministero la notizia di reato, su questi grava l’obbligo di iscriverla nell’apposito registro indicando alla segreteria in quale registro la notizia debba essere iscritta e se eventualmente debba essere annotato a fianco il nome di un indagato. <br> Ai sensi dell’art. 335 comma 1 c.p.p., l’iscrizione deve essere effettuata dal pubblico ministero "<i>immediatamente</i>", ma non è esplicitamente previsto alcun termine entro il quale si deve procedere. <br> Una novità in tale ambito è stata recentemente introdotta mediante la L. n. 69 del 19 Luglio 2019 (denominata <i>Codice Rosso</i>), la quale prevede che per alcuni reati di violenza domestica e di genere (maltrattamenti, stalking, violenza sessuale), la polizia giudiziaria riferisce immediatamente al pubblico ministero, anche in forma  orale. Il pubblico ministero che abbia ricevuto notizia della commissione di tali fattispecie di reato dovrà poi assumere, <b>entro tre giorni dall’iscrizione della notizia di reato</b>, informazioni dalla persona offesa o da chi ha denunciato tali fatti di reato. <br> Esistono <b>vari tipi di registri</b>. <br> Nel caso in cui il pubblico ministero, nel momento in cui ordina che sia iscritta nel registro una singola notizia di reato, non abbia contezza della persona a cui il fatto oggetto di reato deve essere addebitato, la notizia di reato dovrà essere iscritta in un registro denominato <b>modello 44</b>.  <br> Soltanto nel caso in cui il pubblico ministero ritiene di poter muovere un addebito nei confronti di un determinato indagato ordina alla segreteria di iscrivere il nominativo dello stesso nel registro accanto alla notizia di reato già inserita; in questo caso il registro è denominato <b>modello 21</b>. <br> Naturalmente se nel corso delle indagini preliminari muta la qualificazione giuridica del fatto ovvero questo risulta diversamente circostanziato, il pubblico ministero cura l'aggiornamento delle iscrizioni senza procedere a nuove iscrizioni (art. 335 comma 2 c.p.p.). <br> Viceversa si dovrà procedere ad iscrizioni del tutto nuove se a carico della medesima persona sono addebitati reati concorrenti o ancora se lo stesso fatto è addebitato anche ad altri soggetti. <br> Il sistema processuale penale riserva a tale registro un rilievo particolare. <b>Dalla data di iscrizione della notizia</b> di reato decorre il termine ordinario di sei mesi entro cui il pubblico ministero deve decidere se esercitare l’azione penale, chiedere l’archiviazione o ancora chiedere una proroga delle indagini. <br> Esistono comunque delle deroghe a tale principio generale sulla scorta dei reati oggetto di iscrizione nonché delle esigenze attinenti all’attività di indagine.<br> In particolare, se si procede per delitti di criminalità mafiosa (art. 51, comma 3-bis) le iscrizioni restano segrete fino a due anni; per tali reati il termine massimo di durata delle indagini è proprio due anni. <br> Se invece si procede per gravi delitti non mafiosi (art. 407, comma 2, lett. a), le iscrizioni restano segrete fino ad un anno; per tali reati infatti la durata delle indagini è eccezionalmente di un anno. <br> Infine è previsto che il pubblico ministero può disporre la segretazione fino ad un massimo di tre mesi quando sussistono specifiche esigenze attinenti all'attività di indagine (art. 335, comma 3-bis). <br> La recente riforma Orlando del codice di procedura penale ha aggiunto il <b>comma 3 ter all’art. 335 c.p.p.</b>, che prevede che “senza pregiudizio del segreto investigativo, decorsi sei mesi dalla data di presentazione della denuncia, ovvero della querela, la persona offesa dal reato può chiedere di essere informata dall'autorità che ha in carico il procedimento circa lo stato del medesimo”. <br> Per ragioni di completezza espositiva occorre evidenziare che da una corretta interpretazione delle disposizioni contenute all’art. 335 c.p.p., le quali impongono al pubblico ministero di iscrivere il nome della persona a cui il reato è attribuito (comma l) e di annotare ogni mutamento di qualificazione giuridica del fatto o delle sue circostanze (comma 2), deriva che le informative non costituenti notizia di reato non dovranno essere riportate nel registro delle notizie di reato, bensi in un diverso registro, del tutto autonomo dal primo e non assimilabile all’attuale registro ordinario. <br> In tale registro, denominato modello 45, il pubblico ministero ordina pertanto l'iscrizione di tutti quegli esposti da cui non sia possibile ipotizzare un fatto di reato. <br> Occorre infine citare il cd. registro delle notizie anonime (modello 46), delle quali di regola non è possibile far uso nel procedimento penale; è possibile in via del tutto eccezionale utilizzare tali notizie quando le stesse costituiscano <b>corpo del reato</b> o ancora <b>provengano dall’imputato</b>. <br> Anche tali notizie vengono annotate in un registro, suddiviso per anni, e decorso un quinquennio dall’iscrizione tali documenti anonimi devono essere distrutti. <br> La prassi giudiziaria prevede che una volta che il nome dell'indagato sia iscritto nel registro delle notizie di reato, le indagini continuano ad essere espletate in segreto dal pubblico ministero e quindi l'indagato non ha contezza della effettiva iscrizione a proprio carico. <br> È comunque possibile che lo stesso riesca ad ottenere tale informazione in via confidenziale mediante delle notizie apprese o che ancora lo venga a sapere dalla stampa o dalla televisione, ma il corso naturale delle indagini
prevede che solo quando il pubblico ministero sta per compiere un atto garantito l'indagato riesce ad ottenere una notizia ufficiale in relazione alla sussistenza di un procedimento a proprio carico. <br> 
Ciò avviene mediante l’invio di una informazione di garanzia (art. 369 c.p.p.). Per chiarezza espositiva va però evidenziato che prima che pervenga l'informazione di garanzia, l’indagato e la persona offesa, possono ottenere una notizia ufficiale in relazione alla sussistenza di un procedimento nei loro confronti. Ciò può avvenire nell'ipotesi in cul questi si attivino inoltrando una richiesta alla segreteria del pubblico ministero al fine di avere una conoscenza delle iscrizioni a proprio carico. <br> In tal caso se l'iscrizione è conoscibile dall'indagato e dall'offeso gli stessi riusciranno ad ottenere informazioni relative al numero di procedimento e al titolo di reato per cui il pubblico ministero sta espletando le proprie indagini. <br> Se invece si versa nelle ipotesi di segretazione sopra esposte, o ancora nelle ipotesi in cui non esistono iscrizioni a carico dei soggetti interessati, la segreteria risponde alla richiesta dell'interessato con la seguente formula: "<i><b>non risultano iscrizioni suscettibili di comunicazione</i></b>".</p>

<section aria-label="End">
<a href="notizia_reato.html">«La notizia di reato</a>
<a href="index.html">Index</a>
<a href="informazione_garanzia.html">Informazione di garanzia»</a>
</section>

</article>

</body>
</html>
