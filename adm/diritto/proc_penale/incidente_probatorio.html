<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Incidente probatorio"/>
	<title>Incidente probatorio</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Incidente probatorio</h1>

<p>Il sistema delineato dal legislatore nel codice di procedura penale presenta come luogo naturale di formazione della prova il dibattimento. Ed invero in tale fase del procedimento penale si consente al giudice di percepire immediatamente e direttamente il significato e la validità del materiale probatorio che viene proposto dinanzi a lui.</p>

<p>Si ha una deroga nel caso dell'<b>incidente probatorio</b>, istituto mediante il quale il pubblico ministero, la persona sottoposta alle indagini o l'imputato possono procedere, nel corso delle indagini preliminari, nell'udienza preliminare o nella fase degli atti preliminari al dibattimento, all'assunzione anticipata dei mezzi di prova. Quest'ultima si rende necessaria per motivi di indifferibilità
ed urgenza o ancora di opportunità, che rendono l'atto non più rinviabile al momento del dibattimento. Appare dunque chiaro come la suddivisione del procedimento penale in indagini preliminari e dibattimento venga derogata nelle ipotesi di incidente probatorio, ipotesi che prevedono un'assunzione delle prove in un luogo ed in un momento diverso rispetto a quello generalmente deputato loro. Le ipotesi nelle quali trova spazio l'istituto dell'incidente probatorio sono individuate dal legislatore nell'<a href="cpp.html">articolo 392 c.p.p.</a>; è opportuno dunque effettuare una breve disamina di tali peculiari situazioni, Innanzitutto si può ricorrere all'incidente probatorio quando sussista il fondato motivo di ritenere che il testimone o la persona imputata in un procedimento connesso o di un reato collegato o ancora la persona sottoposta ad indagini non possano essere esaminati in dibattimento per infermità o per altro grave impedimento. È questo il caso, ad esempio, di un soggetto affetto da una grave malattia che potrebbe condurlo alla morte o ancora dell'allontanamento di un individuo dal territorio nazionale. Il pericolo di deterioramento della prova è invece presunto dal legislatore ogniqualvolta si verta in materia di reati sessuali, atti sessuali con un minorenne, corruzione di minorenne e altri delitti che offendono la libertà sessuale del minore. La ratio di tale presunzione si rinviene nella necessità di acquisire la testimonianza di un soggetto particolarmente debole come è appunto il minorenne il quale, proprio a cagione della sua debolezza, può fornire una deposizione non coincidente alla realtà dei fatti. Il confronto è un'altra ipotesi nella quale si può avere un incidente probatorio, quando vi siano dichiarazioni discordanti tra persone, dichiarazioni rese in un altro incidente o nel corso dell'esame del PM. Il pericolo di dispersione o inquinamento della prova può essere in questo caso relativo ad una persona o comune a coloro che partecipano al confronto. L'incidente probatorio può aversi anche qualora si debba effettuare un esperimento giudiziale o una ricognizione. Nel primo caso la prova ha ad oggetto una persona, una cosa o un luogo che è soggetto ad una modificazione non evitabile; nella seconda ipotesi, invece, con una ricognizione acquisita mediante incidente probatorio si cerca di salvare un mezzo di prova che per la sua natura labile è destinato a deperire, in quanto legato alla memoria la quale tende ad affievolirsi con il passare del tempo. Ulteriori ipotesi nelle quali si può ricorrere all'incidente probatorio sono quelle relative all'esame della persona sottoposta alle indagini e all'esame degli imputati di reati. Tali casi sono previsti, in particolare, nei processi per reati di criminalità organizzata, nei quali l'associato o il concorrente rende dichiarazioni di accusa nei confronti di altri mediante la chiamata in correità.<br>Ultimo mezzo probatorio che può essere assunto mediante l'incidente probatorio è la perizia. Tale assunzione anticipata può avvenire per vari motivi: innanzitutto, ai fini del recupero di una prova deperibile,nei casi in cui quest'ultima riguardi una persona, un luogo od una cosa; inoltre il GIP può ricorrere ad un'assunzione anticipata di una perizia volta alla trascrizione di registrazioni operate in fase di intercettazione di comunicazioni o conversazioni.</p> 

<p>In conclusione, gli esempi sopracitati mostrano la grande versatilità dell'istituto dell'incidente probatorio, versatilità necessaria ai fini dell'acquisizione di mezzi di prova che, altrimenti, verrebbero a disperdersi nel passaggio dalla fase delle indagini preliminari a quella del dibattimento.</p>

<section aria-label="End">
<a href="fourth.html">&#171;The fourth Declension</a>
<a href="index.html">Index of Diritto</a>
<a href="peculiarities4.html">Peculiarities of the 4th declension &#187;</a>
</section>
</article>

</body>
</html>
		
		