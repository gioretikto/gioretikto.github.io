<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Le indagini preliminari">
	<title>Le indagini preliminari</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Le indagini preliminari</h1>

<p>Le indagini preliminari costituiscono la <b>prima fase</b> del procedimento penale. Esse appaiono preordinate a verificare se sussistano o meno gli elementi necessari a confermare il sospetto di reato, così da sottoporlo successivamente alla valutazione del giudice del dibattimento.<br> Tale fase inizia nel momento in cui una notizia di reato perviene alla polizia giudiziaria o al pubblico ministero e si conclude quando quest’ultimo esercita l’azione penale oppure ottiene dal giudice l'archiviazione richiesta.<br> Le indagini preliminari consistono in investigazioni svolte dal pubblico ministero e dalla polizia giudiziaria. <br> Va comunque precisato che ai sensi di quanto espressamente previsto dall'art. 327 C.p.p., la direzione delle indagini spetta al pubblico ministero. All’interno della fase delle indagini preliminari coesistono atti compiuti ad iniziativa della polizia giudiziaria — art. 347 ss c.p.p. — ed atti compiuti ad iniziativa del pubblico ministero — art. 358 ss c.p.p<br> L’<b>iniziativa del pubblico ministero</b> appare giustificata dalla titolarità da parte di quest'ultimo dell’azione penale, esercitata a seguito delle risultanze probatorie afferenti alle indagini espletate; quella della polizia giudiziaria è giustificata invece dalla circostanza che tali organi sono complementari al pubblico ministero che, come precisa l’art. 327 c.p.p., ne dispone direttamente. <br> La peculiarità di tale fase risiede nella circostanza che gli atti di indagine sono svolti <b>in segreto</b> dal pubblico ministero, e pertanto, essendo <b>raccolti unilateralmente</b> da parte di quest'ultimo sono assunti in assenza di contraddittorio tra le parti. L'assenza di contraddittorio rende tali atti non utilizzabili in dibattimento, eccetto che in casi eccezionali (si pensi per esempio agli accertamenti tecnici irripetibili). Tale principio trova collocazione anche all’interno del nostro testo costituzionale. In particolare, l'art. 111, comma 4 Cost. dispone che “<i>Il processo penale è regolato dal principio del contraddittorio nella formazione della prova</i>”.<br> Tale principio è altresì presente nel codice di rito, laddove è disposto che, ai sensi di quanto previsto dall'art. 526 c.p.p., “<i>il giudice non può utilizzare ai fini della deliberazione prove diverse da quelle legittimamente acquisite nel dibattimento</i>”. L'art. 326 c.p.p., disciplina invece la finalità di questa prima fase del procedimento penale.<br> In particolare, il sopracitato articolo afferma che “il pubblico ministero e la polizia giudiziaria svolgono, nell’ambito delle rispettive attribuzioni, le indagini necessarie per le determinazioni inerenti all'esercizio dell’azione penale”.<br> Scopo delle indagini preliminari è quindi quello di consentire al pubblico ministero di raccogliere elementi probatori utili al fime di operare una scelta tra l’esercizio dell’azione penale e la richiesta di archiviazione.<br> Gli elementi acquisiti dal pubblico ministero dispiegano un'ulteriore finalità. Servono al soggetto che investiga ad ottenere dal giudice per le indagini preliminari tutti quei provvedimenti che solo quest'ultimo può disporre, tra cui vanno menzionate le misure cautelari e l'autorizzazione alle intercettazioni.<br> Pertanto gli elementi di prova acquisiti vengono valutati in <b>primo luogo</b> dal pubblico ministero, che puo decidere se esercitare l'azione penale o inoltrare una richiesta di archiviazione al giudice per le indagini preliminari; in <b>secondo luogo</b> possono essere utilizzati direttamente dal <b>giudice per le indagini preliminari</b> ogni qualvolta ricorre la necessità di disporre determinati provvedimenti che solo lo stesso può pronunciare; ed <b>infine</b> possono essere utilizzati in via eccezionale anche dal <b>giudice del dibattimento</b> per emettere la propria decisione finale.</p>

<h2>La durata delle indagini preliminari</h2>

<p>Ai sensi dell'<a href="cpp.html#405">art. 405 comma 2 c.p.p.</a>, il <b>termine ordinario</b> per la durata delle indagini è di <b>sei mesi</b>. <br> In via eccezionale il termine è di un anno se si procede per delitti gravi o di criminalità organizzata (elencati nell’art. 407 comma 2 lett. a). <br> Il termine per le indagini preliminari nei confronti di un indagato inizia a decorrere dal momento in cui il nome di questi risulta iscritto nel registro delle notizie di reato. <br> Entro il termine di cui all’art. 405 c.p.p., il pubblico ministero deve chiedere il <b>rinvio a giudizio</b> o l'<b>archiviazione</b>; qualora egli ritenga di non essere ancora in grado di formulare una delle due richieste, può chiedere la proroga delle indagini al giudice per le indagini preliminari. <br> Il termine può essere prorogato più di una volta. Ogni eventuale proroga deve intervenire in un momento antecedente alla scadenza della precedente proroga. <br> La prima proroga può essere motivata su di una generica giusta causa; le successive invece possono essere richieste dal pubblico ministero soltanto nei casi di <b>particolare complessità delle indagini</b> ovvero di <b>oggettiva impossibilità</b> di concluderle entro il termine prorogato. <br> Ciascuna proroga può intervenire per un tempo non superiore a sei mesi, ma vi sono delitti per cui la proroga non può essere concessa per più di una volta, si pensi per esempio ai maltrattamenti in famiglia.</p>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="GIP.html">Il giudice per le indagini preliminari&#187;</a>
</section>

</article>

</body>
</html>
