<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La parte civile">
	<title>La parte civile</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La parte civile</h1>

<p>Oltre alla lesione al bene giuridico protetto dalla norma, il reato può causare anche un danno concreto meritevole di risarcimento in termini economici. <br> La persona che ha subìto un danno in conseguenza del reato, che come vedremo, viene qualificato come patrimoniale o non patrimoniale, può essere definita come “persona danneggiata dal reato” e ha diritto al risarcimento del danno. <br> 
L'azione civile che tende alla richiesta e all'ottenimento del risarcimento del danno, può essere esercitata dinanzi al giudice civile o, in alternativa, dinanzi al giudice penale mediante la costituzione di parte civile da parte del soggetto danneggiato, ma solo dopo che il pubblico ministero ha esercitato l’azione penale.</p>

<p>Come già accennato, la persona danneggiata dal reato può subire due diversi tipi di danno di cui chiede il risarcimento:</p>

<ol type="a">
	<li><p>danno patrimoniale ex art. 2056 c.c. che consiste nella diminuzione del patrimonio della persona nelle forme del danno emergente (ad esempio le spese sostenute per le cure eseguite) e del lucro cessante (ad esempio l'aver subito un eventuale invalidità temporanea o permanente in seguito al danno);</p></li>

	<li><p>danno non patrimoniale identificato come la sofferenza fisica o psichica patita dalla persona che ha subito il danno. Tipologia di danno non patrimoniale è il danno biologico che consiste nella menomazione dell’integrità psico-fisica della persona e che deve essere risarcito in quanto bene costituzionalmente garantito.</p></li>
</ol>

<h2>Le regole generali della costituzione di parte civile</h2>

<p>L'azione penale esercitata all’interno del processo civile è soggetta ad alcune regole generali fondamentali:</p>

<ol type="a">
	<li><p>la prima regola comporta che l’azione civile, proprio per la sua natura, resta “distinta” dal processo penale. In tal senso, l’azione civile mantiene le sue regole e la sua natura civilistica.
È un'azione facoltativa in quanto la persona danneggiata può decidere di esercitarla, come può decidere di revocarla dopo averla esercitata. La decisione del giudice penale è limitata al contenuto della domanda e, dunque, all'ammontare del risarcimento del danno richiesto dalla parte;</p></li>

	<li><p>la seconda regola è dettata dal fatto che l’azione civile, seppur di tale natura, subisce la regolamentazione del processo penale nel quale è esercitata. In tal senso si parla di
“prevalenza della normativa del processo penale”. Tale prevalenza comporta che l’esercizio dell’azione civile subisce delle deroghe dal punto di vista procedimentale, rispetto alla disciplina riservata al processo civile. Ad esempio, in materia di prove, quando la parte civile depone come testimone processuale, questa è gravata dall'obbligo penalmente sanzionato di dire la verità (246 c.p.c.).</p></li>
</ol>

<p>La natura civilistica dell’azione torna nuovamente a confermarsi, invece, nella possibilità riconosciuta alla parte civile di potere chiedere al giudice penale di condannare l’imputato ad una provvisionale nei limiti del danno di cui sia già acquisita prova, e si tratta di una condanna immediatamente esecutiva in primo grado.</p>

<h2>La costituzione di parte civile: termini e modalità</h2>

<p>La persona danneggiata dal reato può costituirsi parte civile nel processo penale ai sensi dell’art. 74 c.p.p. La costituzione di parte civile avviene con dichiarazione scritta, ed è soggetta ad un termine iniziale e un termine finale: può essere esercitata sin dall'inizio dell'udienza preliminare (nei casi in cui questa sia prevista per legge) nel momento in cui il giudice accerta la regolare
costituzione delle parti; ed il vero “termine finale” è rappresentato dal momento in cui il giudice accerta la regolare costituzione delle parti, prima dell'apertura del dibattimento. <br> Dopo tale momento, la costituzione di parte civile è inammissibile. <br> Ai sensi dell'art. 78 c.p.p. la costituzione di parte civile deve essere effettuata mediante dichiarazione resa per iscritto, sottoscritta dal difensore della parte civile che, come già detto precedentemente, non può stare in giudizio personalmente ma solo col ministero del difensore. <br> La dichiarazione deve contenere i seguenti elementi, a pena di inammissibilità: </p>

<ol type="a">
	<li><p>generalità della persona fisica che si costituisce parte civile o la denominazione dell'ente o dell'associazione che si costituisce);</p></li>
	<li><p>generalità dell'imputato nei cui confronti sarà esercitata l’azione civile;</p></li>
	<li><p>nome e cognome del difensore e l'indicazione della procura allo stesso rilasciata;</p></li>
	<li><p>l'indicazione dettagliata delle ragioni che si intendono far valere con la domanda di risarcimento del danno. Le “ragioni” sottese alla domanda consistono nei motivi per i quali la persona danneggiata agisce in conseguenza del danno patrimoniale e/o non patrimoniale subito a causa del reato;</p></li>
	<li><p>la sottoscrizione del difensore.</p></li>
</ol>

<p>La procura speciale al difensore è apposta in calce o a margine all'atto di dichiarazione di parte civile; ma se è conferita con atto separato, la procura deve essere depositata presso la cancelleria del giudice procedente o è presentata in udienza insieme alla dichiarazione di costituzione di parte civile. <br> Per quanto attiene alle <b>modalità di presentazione</b> della dichiarazione di costituzione, questa può essere presentata direttamente in udienza in un'unica copia e allegata la marca da bollo di euro 27,00; o può essere presentata prima dell'udienza, presso la cancelleria del giudice procedente, in un numero di copie pari al numero delle parti a cui deve essere notificata (ovvero pubblico ministero e imputato). In tale ultimo caso, la dichiarazione di parte civile produce effetto per ciascuna parte dal momento in cui è eseguita la notifica. <br> Col la presentazione della dichiarazione di costituzione, la parte civile non è ammessa automaticamente al processo, ma deve attendere l’<b>ordinanza del giudice</b> con la quale questo, verificata l’esistenza di tutti i presupposti di legge, ammette la costituzione di parte civile.</p>

<h2>L’esclusione e la revoca della parte civile</h2>

<p>Se il giudice valuta l’inesistenza dei presupposti sostanziali o dei requisiti formali per la costituzione, dispone con ordinanza l’<b>esclusione</b> della parte civile su richiesta motivata del pubblico ministero, dell'imputato o del responsabile civile (art. 80 c.p.p.), oppure d’ufficio (art. 81 c.p.p.).<br> La presenza della parte civile all’interno del processo può venir meno anche a seguito di revoca disposta dall’art. 82 c.p.p. <br> La revoca è espressa o tacita:</p>

<ol type="a">
	<li><p>la revoca è espressa se effettuata con dichiarazione resa in udienza dalla parte civile personalmente o dal suo procuratore speciale, oppure con atto scritto depositato in cancelleria e notificato alle parti (Ia revoca espressa avviene secondo le stesse modalità della presentazione della dichiarazione di parte civile);</p></li>

	<li><p>la revoca è tacita nel caso in cui la parte civile non presenti le proprie conclusioni scritte in sede di discussione finale al termine del dibattimento; oppure nel caso in cui promuove
l’azione civile dinanzi al giudice civile.</p></li>
</ol>

<section class="def">
<h3>Cass. N. 39506 Del 2016. Il principio di immanenza della parte civile</h3>

<p>Deve ritenersi ancora presente nel giudizio penale la parte civile che, dopo essersi costituita ed aver partecipato al giudizio di primo grado ed a quello d’appello, non abbia precisato le proprie conclusioni all’esito di quest’ultimo, e, pur regolarmente citata, non sia comparsa nel giudizio di legittimità, poiché la cosiddetta “immanenza” della costituzione di parte civile viene meno soltanto in presenza della revoca espressa ovvero nei casi di revoca implicita previsti dall’art. 82 c.p.p., comma 2, che non possono essere estesi al di fuori dei casi espressamente previsti dalla norma”.</p>

</section>

<h2>I rapporti tra l’azione civile e l’azione penale.</h2>

<p>Per come già detto, la persona danneggiata dal reato ha possibilità di esercitare l’azione civile dinanzi al giudice civile o dinanzi al giudice penale. <br> Stante l'interferenza che può derivare tra l'esercizio dell'azione civile in sede penale e quella in sede civile, il legislatore ha previsto alcune regole per disciplinare i rapporti tra le due azioni. <br> La parte civile, infatti, ha la facoltà di trasferire nel processo penale l’azione civile promossa dinnanzi al giudice civile, sino a che in sede civile non sia stata pronunciata sentenza di merito anche non passata in giudicato. Il trasferimento dell’azione civile nel processo penale produce la rinuncia agli atti del giudizio civile, con conseguente pronuncia del giudice penale anche sulle spese del procedimento civile (art. 75 comma 1 c.p.p.).</p>

<section class="def">
<h3>Cass. Civ. 4758/15</h3>

<p>In applicazione del nuovo codice di procedura penale il rapporto tra processo civile e penale si configura in termini di pressoché completa autonomia e separazione, nel senso che, ad eccezione di alcune e limitate ipotesi di sospensione del giudizio civile, previste dall’art. 75, terzo comma, cod. proc. pen., detto processo deve proseguire il suo corso senza essere influenzato da quello penale e il giudice civile accerta autonomamente i fatti e la responsabilità con pienezza di cognizione, senza essere vincolato alle soluzioni e alle qualificazioni del giudice penale, sicché non è tenuto a sospendere il giudizio in attesa della definizione del processo penale in cui si sia proceduto ad una valutazione di risultanze probatorie in senso parzialmente difforme.</p>
</section>

<p>Qualora non venga esercitata la facoltà del trasferimento nella sede penale ovvero l’azione civile sia stata iniziata quando non era più ammessa la costituzione di parte civile nel procedimento penale, l’azione civile proseguirà il suo corso in sede civile, senza subire sospensioni e, quindi, parallelamente allo svolgimento del processo penale (art. 75 comma 2 C.p.p.). <br> In tale ultima ipotesi, la sentenza penale irrevocabile di assoluzione dell’imputato non acquista efficacia di giudicato nel giudizio civile (art. 652 comma 1 c.p.p.). Con tale norma il legislatore ha manifestato il suo favor per la separazione e l'autonomia del giudizio civile da quello penale. <br> Se il danneggiato dal reato proponga dinnanzi al giudice civile l’azione risarcitoria nei confronti dell'imputato successivamente alla costituzione di parte civile nel processo penale o dopo la sentenza penale di primo grado, il processo civile rimarrà sospeso sino alla pronuncia della sentenza penale irrevocabile, salve le eccezioni dettate dal codice di rito (art. 75 comma 3 c.p.p.). La sentenza penale irrevocabile di assoluzione dell'imputato (perché il fatto non sussiste o perché l’imputato non lo ha commesso o perché il fatto è stato
compiuto nell'adempimento di un dovere o nell'esercizio di una facoltà legittima), in tale caso, ha efficacia di giudicato in sede civile (art. 652 comma 1 c.p.p.).</p>

<section aria-label="End">
<a href="persona_offesa.html">&#171;La persona offesa</a>
<a href="index.html">Index</a>
<a href="sulfides.html">Sulfides&#187;</a>
</section>
</article>

</body>
</html>
