<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Il pubblico ministero">
	<title>Il pubblico ministero</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Il pubblico ministero</h1>

<p>Il pubblico ministero rappresenta quel complesso di uffici pubblici che rappresentano l'interesse generale dello stato alla punizione dei reati all'interno del procedimento penale. L'ufficio del pubblico ministero non è rappresentato da un soggetto singolo ma è suddiviso in diversi uffici ciascuno dei quali esercita le proprie funzioni dinanzi all'organo giudiziario presso cui è costituito (art. 51 comma 3).<br>Il pubblico ministero è colui che detiene il potere di esercitare l'azione penale, che trova il proprio fondamento nell'art. 112 Cost. <br> La disposizione costituzionale trova riconoscimento e attuazione nell'art. 50 del nostro codice di procedura penale, nel quale è statuito che “Il pubblico ministero esercita l’azione penale quando non sussistono i presupposti per la richiesta di archiviazione. Quando non è necessaria la querela, la richiesta, l'istanza o l'autorizzazione a procedere, l’azione penale è esercitata d'ufficio. L'esercizio dell’azione penale può essere sospeso o interrotto soltanto
nei casi espressamente previsti dalla legge. <br> Il pubblico ministero viene nominato a seguito di concorso pubblico ed egli, rivestendo la figura di magistrato, è inamovibile nel grado e nella sede.<br>
Ai sensi dell’art. 105 Cost, le promozioni e i provvedimenti disciplinari che riguardano la figura del pubblico ministero sono deliberati dal Consiglio superiore della magistratura.</p>

<h2>Le funzioni del pubblico ministero</h2>

<p>L’art. 73 dell'ordinamento giudiziario dispone che il pubblico ministero è chiamato a tutelare l'osservanza delle leggi e la regolare amministrazione della giustizia. <br> Egli dirige le indagini e attraverso tale attività “promuove la repressione dei reati”. All’'esisto delle indagini, il pubblico ministero valuta se sussistono i presupposti per chiedere il rinvio a giudizio ovvero l'archiviazione, ed "esercita l’azione penale" in tutti i casi nei quali non debba richiedere l'archiviazione, ovvero quando dalle indagini compiute siano emersi idonei elementi per sostenere in giudizio l'accusa (art. 50 c.p.p.). <br> Il pubblico ministero provvede, altresì, a far eseguire i giudicati ed ogni altro provvedimento del giudice, nei casi stabiliti dalla legge. <br> L'ufficio del pubblico ministero è organizzato sulla base di rapporti di dipendenza gerarchica, i quali sono volti, da un lato a garantire l'indipendenza del singolo magistrato del pubblico ministero e, dall’altro lato, ad assicurare l'organizzazione dell’ufficio del pubblico ministero. Prima della riforma dell'ordinamento giudiziario, il Consiglio superiore della magistratura aveva esteso agli uffici del pubblico ministero le stesse regole previste disposte dalla legge per il giudice. <br> Secondo la precedente normativa il titolare dell'ufficio “designava” il magistrato per svolgere le indagini in relazione ad un determinato procedimento “in modo automatico”, sulla base di un sistema tabellare il quale definiva criteri prestabiliti di designazione. <br> Mentre il magistrato designato manteneva una propria autonomia nella gestione della propria attività all'interno del singolo procedimento per il quale era stato designato, al capo dell'ufficio del pubblico ministero veniva attribuito soltanto il potere di indicare le direttive generali, per l’organizzazione dell'ufficio. <br> La revoca della designazione poteva essere disposta soltanto nei casi tassativamente previsti, ovvero nelle ipotesi nelle quali il magistrato designato intendeva formulare richieste in contrasto con le direttive generali, o le richieste risultavano impraticabili sul piano tecnico. Con la modifica dell'ordinamento giudiziario, avvenuta con il D.Lgs. n. 106/2006 e,
successivamente, con la legge n. 269/2006, il principio dell’automaticità non rappresenta più l'unica modalità di attribuzione e designazione del magistrato al ad un determinato procedimento. </p>

<p>Al meccanismo della designazione automatica sopraggiunge il meccanismo della <b>assegnazione del pubblico ministero</b>, che determina il conferimento al sostituto procuratore di un'autonomia funzionale limitata.<br> Secondo l’attuale disciplina di modifica dell'ordinamento giudiziario, al procuratore della Repubblica viene attribuita la titolarità esclusiva dell’esercizio dell'azione penale, ed è stabilito, altresi, che esso eserciti l’azione penale "personalmente o mediante l'assegnazione ad uno o più magistrati addetti all'ufficio. <br> Il pubblico ministero competente a svolgere le indagini in riferimento ad un determinato caso viene assegnato con un provvedimento del Procuratore della Repubblica, il quale altresì ha il potere di stabilire non solo i criteri di ordine generale ma anche i criteri specifici relativi al singolo procedimento, cui il singolo magistrato assegnato deve attenersi.<br> Se il magistrato non si attiene ai principi e criteri definiti in via generale o con l'assegnazione, o insorge tra il magistrato e il procuratore un contrasto circa le modalità di esercizio delle attività, il procuratore della Repubblica potrà revocare l'assegnazione con provvedimento motivato. Entro dieci giorni dalla comunicazione della revoca, il magistrato potrà presentare osservazioni scritte al procuratore della Repubblica. <br> La piena autonomia del pubblico ministero assegnato la si riscontra nuovamente quando questi si trova in udienza. In tale sede, infatti, il pubblico ministero esercita le proprie funzioni in “piena autonomia” (art 53 c.p.p.).<br>  Il capo dell'ufficio può provvedere alla sostituzione del pubblico ministero solo su consenso dell'interessato o, se manca il consenso, nel caso di grave inadempimento o di rilevanti esigenze di servizio.</p>

<p>La <b>sostituzione del magistrato è obbligatoria</b>, invece, nel caso in cui questi abbia un interesse privato nella vicenda per cui è stata assegnato. In tale ipotesi il titolare dell’ufficio
deve trasmettere immediatamente al CSM il provvedimento motivato con cui ha disposto la sostituzione del magistrato. <br> Un ulteriore aspetto di gerarchia attiene alle misure cautelari. Il magistrato del pubblico ministero quando intende disporre il fermo di un indiziato deve ottenere l'assenso scritto del procuratore della Repubblica ovvero dal procuratore aggiunto o dal magistrato appositamente delegati (art. 3, comma 1 D.Lgs. n. 106/2006). Il medesimo assenso è necessario anche per la richiesta di misure cautelari personali e per la richiesta di misure cautelari reali (art. 3 comma 2, D.Lgs. n. 106/2006).<br> Il procuratore della Repubblica può disporre, mediante direttiva di carattere generale, che l'assenso scritto non sia necessario per le richieste di misure cautelari reali, tenuto conto del
valore del bene oggetto della richiesta o della rilevanza del fatto per il quale si procede. <br>L'assenso non deve essere ottenuto per la richiesta di convalida dell'arresto in flagranza o del fermo dell’indiziato ai sensi dell’art. 390 c.p.p., né per la richiesta di convalida del sequestro preventivo in caso d'urgenza ex art. 321, comma 3-bis c.p.p. (art. 3, comma 4 D.Lgs. n. 106/2006). <br> Avuto riguardo ai rapporti con gli <i>organi di informazione</i>, l'art. 5 del D.Lgs. n. 106/2006 prevede che il Procuratore della Repubblica mantiene personalmente i rapporti con gli organi di informazione. Tutte le informazioni inerenti alle attività della procura della Repubblica devono essere fornite attribuendole in modo impersonale all'ufficio ed escludendo ogni riferimento ai magistrati assegnatari del procedimento. <br> È, altresì, vietato ai magistrati della procura della Repubblica di rilasciare dichiarazioni o fornire notizie agli organi di informazione circa l’attività giudiziaria dell'ufficio. <br> 
Se ciò accade, il procuratore della Repubblica ha l'obbligo di segnalare al consiglio giudiziario le condotte dei magistrati del suo ufficio che siano in contrasto col divieto fissato dalla legge (art. 5, comma 4 D.Lgs. n. 106/2006).</p>

<h2>La ripartizione di attribuzioni della procura distrettuale</h2>

<p>La ripartizione delle attribuzioni demandate agli uffici del pubblico ministero viene effettuata sulla base di criteri collegati alla distribuzione della competenza tra i vari organi giurisdizionali.<br>
In applicazione del criterio funzionale, nelle indagini preliminari e nei procedimenti di primo grado, in ogni suo stato, le funzioni di pubblico ministero sono esercitate dai magistrati della Procura della Repubblica presso il tribunale (art. 51, comma 1, lett. a) c.p.p.). Nei giudizi di impugnazione (appello e ricorso per cassazione) i poteri del pubblico ministero sono esercitati, rispettivamente, dai magistrati della Procura Generale presso la Corte di Appello e da quelli della Procura Generale presso la Corte di Cassazione (art. 51, comma 1, lett. b) C.p.p.). <br> Sempre con riferimento al criterio funzionale, le funzioni di pubblico ministero vengono esercitate nell’ambito della stessa area territoriale entro la quale è competente il giudice presso cui l'ufficio del pubblico ministero è istituito (art. 51, comma 3 c.p.p.). <br> Per tutti i reati previsti dall'art. 51, commi 3-bis, 3-quater e 3-quinquies c.p.p., le funzioni del pubblico ministero sono esercitate, in primo grado, dall’ufficio del pubblico ministero presso il tribunale del capoluogo del distretto di corte di appello nel cui ambito ha sede il giudice competente (cd. procura distrettuale). Si tratta dei reati di criminalità organizzata di stampo mafioso e assimilati (art. 51, comma 3-bis c.p.p.), dei reati con “finalità di terrorismo” (art. 51, comma 3-quater c.p.p.) e dei reati in materia di pedopornografia, di reati informatici, di
intercettazione abusiva (art. 51, comma 3-quinquies c.p.p.). Per i predetti reati, la procura distrettuale svolge le indagini preliminari ed esercita le funzioni di pubblica accusa nell'udienza preliminare e nel dibattimento, nell’ambito territoriale del distretto di corte di appello. <br> Se il procuratore distrettuale ne fa richiesta, nei casi previsti dall’art. 51, commi 3-<i>bis</i>, 3-<i>quater</i> e 3-<i>quinquies</i>, il procuratore generale presso la corte di appello, se sussistono “giustificati motivi”, può disporre che le funzioni di pubblico ministero per il dibattimento vengano esercitate da un magistrato designato dal procuratore della Repubblica presso il giudice competente (art. 51, comma 3-ter c.p.p.).</p>

<h2>L’astensione del pubblico ministero.</h2>

<p>In presenza di alcune situazioni previste dal codice, il pubblico ministero ha la facoltà di astenersi. Tale “facoltà” va letta in combinato disposto con le disposizioni del D.Lgs. 109/2006 che nel testo dell'art. 2, lett. c) introduce una ipotesi di “illecito disciplinare del pubblico ministero ogni qual volta questi “non osserva l'obbligo di astensione nei casi previsti dalla legge”.<br> La disposizione dispone, dunque, un dovere deontologico di astensione del pubblico ministero. <br> Pertanto, quando nel testo dell’art. 52 c.p.p. si legge che il pubblico ministero ha “la facoltà di astensione in presenza di gravi ragioni di convenienza”, in verità si tratta di un vero e proprio obbligo di astensione del pubblico ministero, non solo sotto il profilo disciplinare e deontologico, ma anche processuale. <br> 
Proprio dal punto di vista processuale, data la natura di pubblica accusa rivestita dal pubblico ministero, quest’ultimo è <b>obbligato ad astenersi nelle ipotesi previste dall’art. 36, comma 1, lett. a), b), d) ed e) c.p.p</b>. <br> Ai sensi dell'art. 52 comma 2 c.p.p., sulla dichiarazione di astensione sono chiamati a decidere, nell’ambito dei rispettivi uffici, il Procuratore della Repubblica presso il tribunale e il Procuratore generale presso la corte di appello. <br> Se la dichiarazione di astensione proviene dal Procuratore della Repubblica presso il tribunale o dal Procuratore Generale presso la corte di appello, competenti a decidere sulla dichiarazione di astensione sono, rispettivamente, il Procuratore Generale presso la corte di appello e il Procuratore Generale presso la corte di cassazione (art. 52, comma 3 c.p.p.). <br> Il magistrato del pubblico ministero astenuto viene sostituito con un altro magistrato del pubblico ministero appartenente al medesimo ufficio. <br> L'art. 52 comma 4 c.p.p. dispone che nei casi di astensione del procuratore delle Repubblica presso il tribunale e del procuratore generale presso la corte di appello, con il provvedimento di accoglimento può essere designato alla sostituzione altro magistrato appartenente all'ufficio egualmente competente individuato sulla base dell’art. 11 c.p.p. <br> A differenza dell’astensione, che comporta la sostituzione del pubblico ministero nelle ipotesi
e con le modalità sopra trattate, si rileva che <b>il pubblico ministero non può essere ricusato</b>. <br> La ricusazione, infatti, è rimedio finalizzato ad estromette il giudice da un determinato
processo quando egli sia non imparziale; ma a differenza del giudice, il magistrato del pubblico ministero, essendo una parte del processo è mosso da un interesse pubblico che, automaticamente, né preclude la imparzialità e che non permette di ricusarlo.</p>

<h2>La sostituzione</h2>

<p>In udienza il magistrato del pubblico ministero esercita le sue funzioni con “piena autonomia” (art. 53 comma 1 c.p.p.). Il capo dell'ufficio può sostituire il magistrato del pubblico ministero solo su consenso dell'interessato (art. 53 comma 2, secondo periodo c.p.p.); tuttavia vi sono delle ipotesi in cui, a prescindere dal consenso dell'interessato, il capo dell'ufficio deve obbligatoriamente sostituire il magistrato pubblico ministero. Ciò avviene quando: sussistono delle ipotesi di grave impedimento o di rilevanti esigenze di servizio; quando il pubblico ministero ha un “interesse privato” nel procedimento e non si sia astenuto (art. 53 comma 2, primo periodo C.p.p.). <br>  In riferimento a tale ultima specifica ipotesi, l'art. 53 comma 2 c.p.p. indica i casi di sostituzione mediante il richiamo all'art. 36 comma 1, lettere a), b), d), e) c.p.p. <br> Si tratta, quindi, delle ipotesi nelle quali: il magistrato abbia un interesse nel procedimento come parte anche solo potenziale o sia creditore o debitore di una delle parti private; il magistrato sia tutore, curatore, procuratore o datore di lavoro di una delle parti private o se uno di costoro sia prossimo congiunto di lui o del coniuge; se vi era già in precedenza una inimicizia grave tra il magistrato e una delle parti private; se un prossimo congiunto del magistrato sia offeso o danneggiato o parte privata. <br> In tali casi il capo dell'ufficio ha l'obbligo di sostituire il magistrato del pubblico ministero che non si sia astenuto. <br>Il predetto obbligo è finalizzato ad estromettere il pubblico ministero che, a causa di un interesse privato nel procedimento, possa essere influenzato nel perseguimento dell'interesse pubblico alla repressione dei reati. <br> Se il capo dell'ufficio, in tali casi, omette di provvedere alla sostituzione, il procuratore generale presso la corte di appello designa per l'udienza un magistrato appartenente al suo ufficio (art. 53 comma 3 c.p.p.) (avocazione, v. par. 6).</p>

<h2 id="avocazione">L'avocazione</h2>

<p>L'avocazione è un istituto previsto dal codice di procedura penale che permette al pubblico ministero di grado superiore di poter “avocare” a sé le funzioni attribuite al magistrato di grado inferiore al fine di compiere una o più determinate attività. In tal senso il codice attribuisce il potere di avocazione al procuratore generale presso la corte d'appello nei confronti del pubblico ministero preso il tribunale quando sono presenti specifiche situazioni previste dalla legge. L'avocazione è obbligatoria o discrezionale.</p>

<p>L’<b>avocazione obbligatoria</b> è prevista nelle seguenti ipotesi: a) quando non è possibile sostituire il magistrato astenutosi (art. 372, lett. a) c.p.p.); b) quando il capo dell’ufficio abbia omesso di provvedere alla tempestiva sostituzione del magistrato designato, nei casi in cui questi avrebbe dovuto astenersi perché mosso da un suo interesse privato nel procedimento, nei casi previsti dall'art. 36, comma 1 lett. a), b), d), e) ai sensi dell'art. 53, comma 2 c.p.p. (art. 372, lett. b) c.p.p.); c) quando il pubblico ministero non esercita l’azione penale o non emette richiesta di archiviazione nei termini di legge(art. 412, comma 1, c.p.p.).</p>

<p>L’avocazione discrezionale è prevista per le seguenti ipotesi: a) il giudice non ha accolto la richiesta di archiviazione ovvero l'offeso si sia opposto alla richiesta stessa (art. 412, comma 2
c.p.p.); b) il giudice dell'udienza preliminare ha ritenuto insufficienti le indagini svolte fino a quel momento e ha indicato al pubblico ministero le ulteriori indagini da compiere (art. 421-bis comma 2 c.p.p.).</p>

<p>L'ordinamento giudiziario prevede alcune garanzie al fine di garantire che il potere di avocazione sia correttamente esercitato. Invero, il provvedimento di avocazione deve essere motivato e deve essere trasmesso al CSM e al magistrato “avocato” il quale può proporre reclamo al procuratore generale presso la corte d'appello.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Polizia giudiziaria»</a>
</section>

</article>

</body>
</html>
