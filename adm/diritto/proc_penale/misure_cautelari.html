<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Le misure cautelari">
	<title>Le misure cautelari</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Le misure cautelari</h1>

<p>Tra l'avvio del procedimento penale e la fase di esecuzione della sentenza emessa da parte dell’autorita giudiziaria competente può intercorrere un lasso di tempo piuttosto ampio. <br> Durante questo periodo di tempo puo sorgere una necessità impellente, quella di scongiurare il rischio che l’esecuzione degli effetti penali e civili della sentenza possano subire qualsivoglia pregiudizio.<br>La presenza delle misure cautelari nel nostro ordinamento è finalizzata ad arginare proprio tale rischio. <br> Le <b>misure cautelari</b> sono disciplinate dal libro IV del codice di procedura penale e si sostanziano in quei provvedimenti provvisori ed immediatamente esecutivi, la cui ratio si rinviene nell’esigenza di evitare che il trascorrere del tempo possa arrecare vari pericoli: 1) pericolo per l'accertamento del reato; 2) pericolo per l'esecuzione della sentenza; 3) pericolo di aggravamento delle conseguenze del reato o di commissione di ulteriori delitti. <br> Le misure cautelari tendono a limitare alcune delle libertà fondamentali dell’individuo, tra cui la libertà di movimento e di circolazione o ancora la libertà di poter disporre di beni mobili e immobili. <br> Al fine di evitare la violazione di principi costituzionalmente garantiti sia a livello nazionale che internazionale occorre evidenziare come le stesse siano oggetto di tutela sia nella nostra Costituzione che nelle Convenzioni di diritto internazionale. <br> Tra le caratteristiche maggiormente rappresentative delle misure cautelari occorre evidenziare: la <b>strumentalità</b>, l'<b>urgenza</b>, il <b>giudizio prognostico</b> della colpevolezza dell’indagato allo stato degli atti, l'immediata esecutività, la <b>provvisorietà</b>, la <b>tassatività</b>, la <b>giurisdizionalità</b> e l’<b>impugnabilità</b>. <br> Le misure cautelari sono <b>strumentali</b> rispetto al procedimento penale, in quanto poste in essere al fine di perseguire tre scopi: in primis assicurare l'accertamento del reato qualora sussista il pericolo di inquinamento probatorio; garantire l'esecuzione della sentenza passata in giudicato, nel caso in cui l’imputato possa darsi alla fuga o possa disperdere le proprie garanzie patrimoniali; prevenire l'aggravamento delle conseguenze del commesso reato nonché la commissione di ulteriori reati. <br> Sussiste invece una situazione di <b>urgenza</b>, qualora il ritardo dell’intervento rende probabile il pregiudicarsi di una delle finalità suindicate. <br> A tal fine il nostro codice di procedura penale prevede, all’art. 274 c.p.p., un elenco tassativo delle esigenze cautelari che legittimano l’applicazione di una misura cautelare personale.<br>  Il giudice infatti non può giustificare l'applicazione di una misura servendosi di esigenze diverse da quelle poste a sostegno dell'impianto codicistico. <br> Tale ratio legis si coniuga perfettamente con la presunzione di innocenza prevista dall'<a href="../costituzionale.html#27">art. 27</a> della nostra Costituzione. <br> In particolare appare doveroso premettere che le misure cautelari non si <b>sostanziano in un’anticipazione della sanzione penale</b> e pertanto non affievoliscono la portata normativa del secondo comma dell'art. 27 laddove si dispone che l'imputato non può considerarsi colpevole fino alla condanna definitiva. <br> Nonostante la similarità coercitiva sussistente tra la custodia cautelare in carcere e la pena della reclusione, il nostro codice mantiene sempre ben distanti le due diverse tipologie di restrizioni della libertà personale. <br> È infatti evidente che se in concreto non sussiste alcuna delle esigenze cautelari dettate dall’art. 274 c.p.p. non può ritenersi applicabile alcuna misura. <br> Al tempo stesso, proprio al fine di marcare ulteriormente questa netta differenziazione tra le misure cautelari e la sanzione penale il legislatore ha previsto una molteplicità di misure, ciascuna volta a fronteggiare la varietà di esigenze cautelari connesse alla fattispecie concreta.</p>

<p>La <b>prognosi di colpevolezza allo stato degli atti</b> fa esplicito riferimento alla circostanza che ci si trova in presenza di un accertamento basato su di un ‘assunto probatorio’ in continua evoluzione, suscettibile di modifiche in relazione ad ulteriori elementi raccolti sia dall'accusa che dalla difesa dell’indagato. Ciò sta a significare che un'eventuale decisione relativa all’irrogazione della misura cautelare comporta l'accertamento dei gravi indizi di colpevolezza solo sulla base degli elementi che l’accusa è riuscita a raccogliere dall'inizio delle indagini sino alla richiesta della misura.</p>

<p>L'<b>immediata esecutività</b> di tali provvedimenti è strettamente connessa all’urgenza dell'intervento, finalizzato ad evitare i pericoli che possono insorgere in attesa della definitività della sentenza.<br> Per esecutività si intende l’idoneità del provvedimento di essere attuato anche coattivamente e pertanto contro la volontà del destinatario dello stesso. <br> Il provvedimento cautelare resta comunque esecutivo anche se avverso lo stesso sia stata presentata impugnazione. <br> A differenza degli altri mezzi di impugnazione infatti, quelli esperiti nei confronti delle misure cautelari non godono di effetto sospensivo.</p>

<p>Pertanto, ad esempio, la richiesta di Riesame presentata dinnanzi al Tribunale della Libertà non impedisce l'esecuzione della misura cautelare. <br> Oltre che immediatamente esecutivo, tale provvedimento è anche <b>provvisorio</b> in quanto revocabile o modificabile in attesa della sentenza definitiva. Infatti il provvedimento viene emesso allo stato degli atti. <br> Va, inoltre, sottolineato che l'applicazione della misura cautelare non può in alcun modo influire o condizionare il ragionamento seguito dal giudice nella ricostruzione dei fatti del processo e pertanto neanche la sua decisione definitiva.<br> Tali provvedimenti possono essere applicati solo nelle ipotesi e nei modi espressamente previsti dalla legge, dovendo essere attuati mediante un apposito provvedimento dell'autorità giudiziaria. <br> La Costituzione esige che la legge preveda espressamente casi e modi in cui l’autorità giudiziaria può limitare le libertà fondamentali, nel pieno rispetto dei principi di tassatività e <b>riserva di legge</b>, posti dagli artt. 13 e 14 Cost. <br> La <b>riserva di giurisdizione</b> trae la propria ratio dall’art. 13 comma 2 Cost,, in virtù del quale la libertà personale può essere limitata solo ed esclusivamente con un provvedimento motivato del giudice. <br> Da ciò deriva, in linea di principio, che il pubblico ministero e la polizia giudiziaria non hanno il potere di disporre misure cautelari in quanto ciò è prerogativa assoluta del giudice. <br> Occorre, tuttavia, precisare però che la riserva di giurisdizione non è assoluta, essendo prevista sia dal codice di rito che dalla Costituzione la possibilità per il pubblico ministero e la polizia giudiziaria di emanare provvedimenti temporanei, quali arresto, fermo e allontanamento d'urgenza dalla casa familiare (introdotto con D.L. n. 93, 2013, conv. in legge n. 119 del 2013).<br> Tali provvedimenti vanno ricompresi nell'alveo delle misure <b>precautelari</b> che per loro stessa natura, una volta disposti, necessitano di convalida da parte del giudice entro un termine di tempo prestabilito. <br> Il mancato rispetto di tale termine, <b>pari a 96 ore</b>, comporta la caducazione della misura e l'immediata remissione in libertà dell’indagato. <br> Nei confronti dei provvedimenti cautelari è inoltre possibile proporre impugnazione. <br>L'art. 111, comma 7, Cost. prevede l’<b>impugnabilità</b> di tutti i provvedimenti che comportano una limitazione della libertà personale mediante ricorso per cassazione per violazione di legge; gli stessi, peraltro, sono altresì impugnabili nel merito mediante il riesame o l'appello.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="cautelari_personali.html">Le misure cautelari personali»</a>
</section>

</article>

</body>
</html>
