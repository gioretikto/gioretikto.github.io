<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="I doveri della polizia giudiziaria in caso di arresto o di fermo">
	<title>I doveri della polizia giudiziaria in caso di arresto o di fermo</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>I doveri della polizia giudiziaria in caso di arresto o di fermo</h1>

<p>L'<a href="cpp.html#386">art. 386 c.p.p.</a> dispone che gli ufficiali e gli agenti di polizia giudiziaria che hanno eseguito l'arresto o il fermo o hanno avuto in consegna l'arrestato, ne danno immediata notizia al pubblico ministero del luogo ove l'arresto o il fermo è stato eseguito; consegnano all'arrestato o al fermato <b>una comunicazione scritta, redatta in forma chiara e precisa</b> e, se questi non conosce la lingua italiana, tradotta in una lingua a lui comprensibile, con cui lo informano:</p>

<ol type="a">
	<li><p>della facoltà di nominare un difensore di fiducia e di essere ammesso al patrocinio a spese dello Stato nei casi previsti dalla legge;</p></li>
	<li><p>del diritto di ottenere informazioni in merito all'accusa;</p></li>
	<li><p>del diritto all'interprete e alla traduzione di atti fondamentali;</p></li>
	<li><p>del diritto di avvalersi della facoltà di non rispondere;</p></li>
	<li><p>del diritto di accedere agli atti sui quali si fonda l'arresto o il fermo;</p></li>
	<li><p>del diritto di informare le autorità consolari e di dare avviso ai familiari;</p></li>
	<li><p>del diritto di accedere all'assistenza medica di urgenza;</p></li>
	<li><p>del diritto di essere condotto davanti all'autorità giudiziaria per la convalida entro novantasei ore dall'avvenuto arresto o fermo;</p></li>
	<li><p>del diritto di comparire dinanzi al giudice per rendere l'interrogatorio e di proporre ricorso per cassazione contro l'ordinanza che decide sulla convalida dell'arresto o del fermo.</p></li>
</ol>

<p>Qualora questa comunicazione non sia prontamente disponibile in una lingua comprensibile all'arrestato o al fermato, le informazioni sono fornite oralmente, salvo l'obbligo di dare comunque, senza ritardo, comunicazione scritta all'arrestato o al fermato. <br> Dell'avvenuto arresto o fermo gli ufficiali e gli agenti di polizia giudiziaria informano <b>immediatamente il difensore di fiducia</b> eventualmente nominato ovvero quello di ufficio designato dal pubblico ministero. <br> Qualora non ricorra l'ipotesi della liberazione prima dell'intervento del pubblico ministero prevista dall'art. 389, comma 2, c.p.p., gli ufficiali e gli agenti di polizia giudiziaria pongono l'arrestato o il <b>fermato a disposizione del pubblico ministero al più presto e comunque non oltre ventiquattro ore dall'arresto o dal fermo</b>; entro il medesimo termine trasmettono il relativo <b>verbale</b>, anche per via telematica, salvo che il pubblico ministero autorizzi una dilazione maggiore. </p>

<p class="small">Il verbale contiene l'eventuale nomina del difensore di fiducia, l'indicazione del giorno, dell'ora e del luogo in cui l'arresto o il fermo è stato eseguito e l'enunciazione delle ragioni che lo hanno determinato nonché la menzione dell'avvenuta consegna della comunicazione scritta o dell'informazione orale fornita con le modalità indicate.</p>

<p>L'inosservanza di questi termini comporta l'<b>inefficacia</b> dell'arresto o del fermo. <br> Gli ufficiali e gli agenti di polizia giudiziaria pongono l'arrestato o il fermato <b>a disposizione del
pubblico ministero</b> mediante la conduzione nella casa circondariale o mandamentale del luogo dove l'arresto o il fermo è stato eseguito, salvo quanto previsto dall'art. 558 c.p.p. in cui viene
condotto direttamente davanti al giudice del dibattimento per la convalida dell'arresto e il contestuale giudizio. <br> Il pubblico ministero può disporre che l'arrestato o il fermato sia custodito in uno dei luoghi indicati, per gli arresti domiciliari, nel comma 1 dell'art. 284 c.p.p. (abitazione o altro luogo di privata dimora ovvero luogo pubblico di cura o di assistenza ovvero, ove istituita, casa famiglia protetta), ovvero, se ne possa derivare <b>grave pregiudizio per le indagini</b>, presso altra casa circondariale o mandamentale.</p>

<p class="small">La condotta di colui che si allontani dal luogo ove si trovi in stato di coercizione personale e vigilato dagli organi di polizia che hanno operato l'arresto, integra il reato di evasione ex art. 385 c.p. anche se non sia stato ancora redatto il relativo verbale conseguendo, la qualità di arrestato, all'attività di privazione della libertà personale e non alla redazione del verbale di arresto che rappresenta solo la forma di documentazione dell'attività compiuta (Cassazione n. 21044 del 2016).</p>

<p>Gli ufficiali e gli agenti di polizia giudiziaria trasmettono il verbale di fermo anche al pubblico ministero che lo ha disposto, se diverso da quello ministero del luogo ove l'arresto o il fermo è
stato eseguito. <br> La polizia giudiziaria, con il consenso dell'arrestato o del fermato, deve <b>senza ritardo dare notizia ai familiari</b> dell'avvenuto arresto o fermo (art. 387 c.p.p.). <br> In virtù dell'art. 387 bis c.p.p. - introdotto dalla L. 132/2018, in sede di conversione del D.L. 113/2018 - nell'ipotesi di <b>arresto o di fermo di madre con prole di minore età,</b> la polizia giudiziaria che lo ha eseguito senza ritardo ne dà notizia al pubblico ministero territorialmente competente, nonché al procuratore della Repubblica presso il tribunale per i minorenni del luogo dell'arresto o del fermo.</p>

<section aria-label="End">
<a href="fermo.html">&#171;Fermo</a>
<a href="index.html">Index</a>
<a href="sulfides.html">Sulfides&#187;</a>
</section>
</article>

</body>
</html>
