<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La persona offesa">
	<title>La persona offesa</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La persona offesa</h1>

<p>La persona offesa appartiene alla categoria dei “soggetti” processuali; e diviene “parte” solo se questa si costituisce parte civile all’interno del processo al fine di ottenere il risarcimento
del danno.</p>

<div class="def">
<h3>Approfondimento</h3>

<p>Non è immediato rintracciare la persona offesa dal reato. <br> Talvolta questa coincide col soggetto che abbia subito direttamente sulla sua persona la violazione dell’interesse giuridico protetto dalla norma violata (ad esempio si pensi al reato di violenza sessuale, dove la persona offesa è la vittima stessa della violenza). <br> Ma non sempre, però, la persona offesa coincide con chi ha materialmente subito la condotta lesiva. Ad esempio, si pensi al reato di sottrazione consensuale di minorenne che non abbia compiuto gli anni quattordici. In tal ipotesi il minorenne sottratto rappresenta l’oggetto materiale della condotta, mentre la persona offesa è il genitore al quale è stato sottratto il minore. <br> Nell’art. 90 comma 3 c.p.p. è stata introdotta una figura di persona offesa di “creazione legislativa”: in tal senso infatti, qualora una persona sia deceduta in conseguenza del reato, le facoltà e 1 diritti che la legge riconosce in favore della persona offesa, sono esercitati “dai prossimi congiunti” (si prescinde assolutamente dai diritti di natura civilistica spettanti per successione; dunque diviene persona offesa anche chi abbia rinunciato all’eredità).</p>

<p>La persona offesa dal reato, nella sua qualità di soggetto processuale, esercita i “diritti e facoltà” che le sono espressamente garantiti dalla legge.</p>

<p>Le <b>facoltà</b> rappresentano quei poteri esercitati dalla persona offesa che non determinano come conseguenza alcun obbligo del pubblico ministero o del giudice.</p>

<p>I <b>diritti</b> rappresentano situazioni soggettive che fanno sorgere a carico del pubblico ministero e del giudice l’obbligo di dover emettere un provvedimento.<br> Sono numerose le norme del codice di rito che attribuiscono alla persona offesa dal reato i diritti e le facoltà richiamati dall’art. 90 comma 1 c.p.p. <br> A titolo meramente esemplificativo possiamo ricordare: il diritto di accesso al registro delle notizie di reato, mediante apposita richiesta al pubblico ministero (art. 335 c.p.p.); il diritto di ricevere l'informativa di garanzia (art. 369 c.p.p.); il diritto di nominare un difensore di fiducia (art. 101 c.p.p.); il diritto di sollecitare il pubblico ministero affinché promuova l'incidente probatorio (art. 394 c.p.p.) e di assistervi (art. 401 c.p.p.); il diritto di presentare opposizione, con richiesta motivata di prosecuzione delle indagini, qualora il pubblico ministero abbia proposta al giudice l’archiviazione (art. 410 c.p.p.); la facoltà di sollecitare al procuratore
generale l’avocazione delle indagini preliminari (art. 413 c.p.p.); la facoltà di suggerire domande nel corso dell'esame testimoniale in dibattimento (art. 505 c.p.p.); il diritto di sollecitare il pubblico ministero alla proposizione di impugnazioni (art. 572 c.p.p.).<br> Oltre all'esercizio dei diritti e delle facoltà attribuitele espressamente dalla legge, la persona offesa dal reato, in ogni stato e grado del procedimento, può presentare memorie, e, altresì, con esclusione del giudizio di cassazione, indicare elementi di prova (art. 90 comma 1 c.p.p.). <br> Le memorie possono essere presentate personalmente dalla persona offesa o dal suo difensore, sia durante la fase delle indagini preliminari che nell'udienza preliminare, e, dopo tale momento, anche nel giudizio di primo grado e nei gradi di impugnazione, incluso il giudizio di cassazione. <br> L'indicazione, da parte della persona offesa, di elementi probatori potrà essere effettuata soltanto nelle fasi del giudizio di merito, escluso il giudizio di cassazione. <br> La presentazione delle memorie o l’indicazione di elementi di prova costituiscono una mera facoltà riconosciuta alla persona offesa dal reato, con la conseguenza che in capo al
pubblico ministero o al giudice non sorge l’obbligo di provvedere o di seguire le indicazioni fornite.<br> Se la persona offesa è minore di età, interdetta per infermità di mente o inabilitata, le facoltà
e i diritti attribuitigli dovranno essere esercitati a mezzo dei soggetti di cui agli artt. 120 e 121 c.p. e più precisamente: dai genitori o dai tutori per i minori degli anni quattordici e per gli
interdetti infermi di mente; personalmente dai minori ultraquattordicenni e dagli inabilitati, o anche dai loro genitori, tutori e curatori; dai curatori speciali per i minori degli anni quattordici
e per gli interdetti per infermità mentale, qualora siano privi di rappresentanti o si trovino con questi in conflitto di interessi (art. 90, comma 2 c.p.p.).<br> In riferimento al procedimento penale, la persona offesa gode di diritti di informativa e di partecipazione:</p>

<ol type="a">
	<li><p>i <b>diritti di informativa</b> consistono in tutte quelle situazioni soggettive che permettono alla persona offesa di ricevere tutte le informazioni necessarie al fine di esercitare i propri poteri
nel procedimento. Tali diritti hanno subito una rilevante evoluzione a seguito del D.Lgs. n. 212 del 2015 in attuazione della direttiva n. 2012/29/UE, in quanto si tratta di informazioni che devono essere rese alla persona offesa in una lingua comprensibile, sin dal primo contatto con l'autorità procedente. In tal senso, ai sensi dell'art. 90-bis c.p.p. alla persona offesa sono rese, in lingua comprensibile, le seguenti informazioni: sulle modalità di presentazione degli atti di denuncia o querela, sul ruolo che essa assume nel corso delle indagini e del processo, nonché sul diritto ad avere conoscenza della data, del luogo del processo e della imputazione e, ove costituita parte civile, sul diritto a ricevere la notifica della sentenza, anche per estratto; sulla facoltà di ricevere comunicazione in merito allo
stato del procedimento e alle iscrizioni di cui all'articolo 335, commi 1 e 2 e 3 ter c.p.p.; sulla facoltà di essere avvisata della richiesta di archiviazione; sulla facoltà di avvalersi della consulenza legale e del patrocinio a spese dello Stato; sulle modalità di esercizio del diritto all'interpretazione e alla traduzione degli atti del procedimento; sulle eventuali misure di protezione che possono essere disposte in suo favore; sui diritti riconosciuti dalla legge qualora risieda in uno Stato membro dell’Unione europea diverso da quello in cui il reato è stato commesso; sulle modalità di contestazione di eventuali violazioni dei propri diritti; sulle autorità alle quali rivolgersi per ottenere informazioni in merito al procedimento; sulle modalità di rimborso delle spese sostenute in relazione alla partecipazione al procedimento penale; sulla possibilità di chiedere il risarcimento dei danni derivanti da reato; sulla possibilità che il procedimento venga definito con remissione di querela ex art. 152 c.p., ove possibile, o attraverso la mediazione; sulle facoltà ad essa spettanti nei procedimenti in cui l'imputato formula richiesta di sospensione del procedimento con messa alla prova o in quelli in cui sia applicabile la causa di esclusione della punibilità per particolare tenuità del fatto; sulle strutture sanitarie presenti sul territorio, sulle case famiglia, sui centri antiviolenza e
sulle case rifugio (art. 09-<i>bis</i> c.p.p.).<br> Un ulteriore diritto di informativa, di grande rilevanza, che spetta alla persona offesa, è rappresentato dai casi nei quali il pubblico ministero proceda al compimento di un accertamento tecnico irripetibile. In tal caso, il pubblico ministero deve avvertire la persona offesa del giorno, del luogo e dell'ora del conferimento dell'incarico, informandola
altresì di avere la facoltà di nominare un proprio consulente tecnico di parte 8 art. 360 c.p.p.). La persona offesa deve essere, altresì, informata della data e del luogo nel quale si svolgerà l'udienza preliminare; e le deve essere notificato il decreto che dispone il giudizio.</p>

<p> La <b>legge Orlando</b> ha introdotto il nuovo comma 3 ter all'art. 335 c.p.p., in base al quale, decorsi sei mesi dalla data di presentazione della denuncia o della querela, la persona offesa
dal reato può chiedere di essere informata dall'autorità che ha incarico il procedimento circa lo stato di questo “senza che ciò arrechi pregiudizio al segreto investigativo”;</p></li>

	<li><p>i diritti partecipativi al procedimento possono essere esercitati dalla persona offesa solo qualora questa abbia nominato un difensore: questo può assistere agli atti di indagine per il
quali la legge riconosce il diritto di presenziare e può svolgere attività investigative. Inoltre, nell’ambito di tali poteri, la persona offesa ha la possibilità di avanzare per iscritto al pubblico
ministero istanza di incidente probatorio per assumere una prova non rinviabile al dibattimento. Dell’incidente probatorio, il difensore della persona offesa sarà avvisato del giorno, del luogo e dell'ora in cui si terrà e sarà concesso allo stesso il diritto di rivolgere domande alle persone sottoposte all'esame, previa richiesta al giudice.<br> Come già detto sopra, l'introduzione del D.Lgs. 15 dicembre 2015 n. 212 che ha dato attuazione alla direttiva 2012/29/UE in tema di diritti, assistenza e protezione delle "vittime di reato"., ha potenziato notevolmente i diritti di informativa e partecipazione concessi alla persona offesa.<br> Il predetto decreto ha introdotto una specifica disciplina, inserendo all’art. 90 c.p.p. il comma 2-<i>bis</i>, il quale dispone che qualora vi sia incertezza sulla minore età della persona offesa dal reato, il giudice (analogamente a quanto già previsto per l'incertezza sull’età dell’imputato) può disporre, anche d'ufficio, accertamenti peritali. Ove, anche dopo la perizia, i dubbi permangono, la minore età della persona offesa viene presunta, ai soli fini dell'’applicazione delle norme processuali (art. 90, comma 2-<i>bis</i> c.p.p.). <br> In tema di informazioni e partecipazione della vittima al processo, il decreto attuativo è intervenuto su istituti già esistenti, integrandone la disciplina al fine di ampliarne l’operatività, che fino alle modifiche del codice erano per lo più rivolti solo a certe categorie di soggetti e a certi tipi di reati. Così, talune prerogative processuali che tradizionalmente venivano riservate ai portatori di <i>handicap</i> o ai sordomuti sono state estese anche alla vittima di un reato che non conosca la lingua italiana, alla quale vengono riconosciuti i diritti a comprendere gli atti necessari a permetterle una sua consapevole partecipazione al processo e di essere compresa, fin dai primi contatti con l’autorità competente. <br> Il D.Lgs. n. 212/2015 introduce, altresi, la disciplina delle comunicazioni sulle misure di protezione, prevedendo che nei procedimenti relativi ai delitti commessi con violenza alla persona, la persona offesa, che lo richieda, deve essere immediatamente informata, con l'ausilio della polizia giudiziaria, dei provvedimenti di scarcerazione e di cessazione della misura di sicurezza detentiva. <br> Alla persona offesa dal reato deve, altresì, essere data tempestiva notizia dell'evasione dell'imputato in stato di custodia cautelare o del condannato, nonché della volontaria sottrazione dell'internato all'esecuzione della misura di sicurezza detentiva. Tali comunicazioni possono, tuttavia, essere eccezionalmente omesse, qualora risulti, anche nell’ipotesi di cui all’art. 299 c.p.p., il pericolo concreto di un danno per l’autore del reato (ad es. il rischio che possano essere compiute azioni di ritorsione nei confronti di quest’ultimo) (art. 90-ter c.p.p.). <br> Infine, il legislatore individua le condizioni di vulnerabilità della persona offesa dal reato, volte a garantire forme più ampie di tutela alla vittima alla quale viene riconosciuto tale particolare stato. <br> Tali condizioni di vulnerabilità devono essere desunte, oltre che dall’età e dallo stato di infermità o di deficienza psichica della persona offesa, anche dal tipo di reato, nonché dalle modalità e dalle circostanze del fatto di reato per il quale si procede. Al fine di valutare le condizioni di vulnerabilità, altresì, si terrà conto se il fatto sia stato commesso con violenza alla persona o con odio razziale, se il reato sia riconducibile agli ambiti di criminalità organizzata o di terrorismo, anche internazionale, o di tratta degli esseri umani, se sia caratterizzato da finalità discriminatorie e se la persona offesa dipenda affettivamente, psicologicamente o economicamente dall'autore del reato (art. 90-quater c.p.p.). <br> Alla persona offesa sono, altresì, riconosciuti “poteri di controllo” sulla eventuale inattività del pubblico ministero. In tal senso, si consente all’offeso di mettersi direttamente in contatto col giudice per le indagini preliminari e presentargli le proprie conclusioni nel caso in cui il pubblico ministero abbia chiesto una proroga delle indagini o l'archiviazione.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="parte_civile.html">La parte civile»</a>
</section>

</article>

</body>
</html>
