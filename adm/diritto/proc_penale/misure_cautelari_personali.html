<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Le misure cautelari personali">
	<title>Le misure cautelari personali</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Le misure cautelari personali</h1>

<p>Il nostro codice di procedura penale prevede varie tipologie di misure cautelari.<br> La grande varietà di misure all’interno del nostro sistema processuale consente di utilizzare la custodia cautelare in carcere come l’<i>extrema ratio</i>, e pertanto ritenere la stessa applicabile solo laddove le altre misure meno afflittive risultino inadeguate. <br> La prima distinzione essenziale deve essere effettuata tra misure personali e reali. In particolare, le misure personali sono limitative della libertà personale o di determinazione
nei rapporti familiari e sociali, mentre quelle reali riguardano beni mobili o immobili e limitano il diritto di disporre di tali beni.
Le <b>misure personali</b> si distinguono in tre categorie: <i>coercitive, interdittive</i> e <i>misure di sicurezza</i>.<br> Le <b>misure coercitive</b>, enumerate nel codice in ordine crescente di gravità, possono distinguersi in <i>obbligatorie</i> o <i>custodiali</i>. <br> Le prime impongono al soggetto interessato uno specifico obbligo da rispettare, limitando la libertà dello stesso, senza annullarla, essendo quest’ultimo libero di muoversi anche se vincolato al rispetto di tali obblighi. <br> Le seconde, invece, annullano totalmente la libertà di movimento del medesimo, imponendo di non allontanarsi dalla propria residenza (salvo nelle ipotesi in cui sia espressamente autorizzato dal giudice) o dalla casa di cura o dalla casa circondariale ove risulta recluso. Sono <b>misure obbligatorie</b> il divieto di espatrio, l'obbligo di presentarsi alla polizia giudiziaria, l'allontanamento dalla casa familiare, il divieto di avvicinamento a luoghi frequentati dalla persona offesa ed il divieto o obbligo di dimora. <br> Sono <b>misure custodiali</b> l'arresto domiciliare, la custodia in carcere ed in luogo di cura. Occorre, al fine di una maggiore completezza espositiva, analizzare nel dettaglio le singole misure tracciandone i tratti più salienti.</p>

<h2>Misure obbligatorie</h2>

<p>Il divieto di espatrio, previsto dall'art. 281 c.p.p., impone al soggetto interessato di non uscire dal territorio nazionale senza l'autorizzazione del giudice che procede. <br> Il giudice peraltro può dare tutte le disposizioni necessarie per assicurare l'esecuzione del provvedimento, anche al fine di impedire l'utilizzazione del passaporto e degli altri documenti di identità validi per l'espatrio.
 Con il provvedimento che dispone l<b>’obbligo di presentazione alla polizia giudiziaria</b>, previsto dall'art. 282 c.p.p., il giudice prescrive all’imputato di presentarsi presso un determinato ufficio di polizia giudiziaria nei giorni e nelle ore prestabilite, tenendo conto dell'attività lavorativa e del luogo di abitazione dell’imputato. <br> Con il provvedimento che dispone l’<b>allontanamento dalla casa familiare</b>, previsto dall'art. 282-bis c.p.p., il giudice prescrive all’imputato di lasciare immediatamente la casa familiare,
ovvero di non farvi rientro, e di non accedervi senza l'autorizzazione del giudice che procede. L'eventuale autorizzazione può prescrivere determinate modalità di visita. <br> Qualora sussistano esigenze di tutela dell’incolumità della persona offesa o dei suoi prossimi congiunti, il giudice può inoltre prescrivere all'imputato di <b>non avvicinarsi a luoghi determinati abitualmente frequentati dalla persona offesa</b>, in particolare il luogo di lavoro, il domicilio della famiglia di origine o dei prossimi congiunti, salvo che la frequentazione sia necessaria per motivi di lavoro.<br> In tale ultimo caso il giudice prescrive le relative modalità e può imporre limitazioni.</p>

<p>Il giudice, su richiesta del pubblico ministero, può altresì ingiungere il pagamento periodico di un assegno a favore delle persone conviventi che, per effetto della misura cautelare disposta, rimangano prive di mezzi adeguati.<br> L'allontanamento è una misura cautelare disposta con particolare riferimento ai reati in materia di violenza nelle relazioni familiari ma non sussiste alcuna norma che ne limiti l'ambito di applicabilità solo a tali categorie di delitti. <br> Con il provvedimento che dispone il <b>divieto di avvicinamento ai luoghi frequentati dalla persona offesa</b>, previsto dall'art. 282 ter c.p.p., il giudice prescrive all'imputato di non
avvicinarsi a luoghi determinati abitualmente frequentati dalla persona offesa ovvero di mantenere una determinata distanza da tali luoghi o dalla persona offesa. <br> Qualora sussistano ulteriori esigenze di tutela, il giudice può prescrivere all’imputato di non avvicinarsi a luoghi determinati abitualmente frequentati da prossimi congiunti della persona offesa o da persone con questa conviventi o comunque legate da relazione affettiva ovvero di mantenere una determinata distanza da tali luoghi o da tali persone. <br> Il giudice può, inoltre, vietare all’imputato di comunicare, attraverso qualsiasi mezzo, con la persona offesa, i suoi prossimi congiunti e le persone a lei legate da relazione affettiva o convivenza. <br> Tali provvedimenti di cui all’art. 282-bis c.p.p. e 282-tfer c.p.p., ai sensi di quanto disposto dall’art. 282-quater c.p.p., sono comunicati all'autorità di pubblica sicurezza competente, ai fini dell'eventuale adozione dei provvedimenti in materia di armi e munizioni. Essi sono inoltre comunicati alla persona offesa ed ai servizi socio-assistenziali del territorio. <br> Con il provvedimento che dispone il <b>divieto di dimora</b>, previsto dall'art. 283 comma 1 c.p.p., il giudice prescrive all'imputato di non dimorare in un determinato luogo e di non accedervi senza l’autorizzazione del giudice che procede. <br> Viceversa, con il provvedimento che dispone l’<b>obbligo di dimora</b>, previsto dall'art. 283 commi 2-6 c.p.p., il giudice prescrive all’imputato di non allontanarsi senza l’autorizzazione dal territorio del comune di dimora abituale o da una sua frazione. <br> Nel determinare i limiti territoriali delle prescrizioni, il giudice considera, per quanto è possibile, le esigenze di alloggio, di lavoro e di assistenza dell’imputato. <br> Va evidenziato altresì che quando si tratta di persona tossicodipendente o alcol-dipendente che abbia in corso un programma terapeutico di recupero nell’ambito di una struttura autorizzata, il giudice stabilisce i controlli necessari per accertare che il programma di recupero prosegua.</p>

<h2>Misure custodiali</h2>

<p>Le misure custodiali <b>annullano totalmente la libertà di movimento</b> del destinatario comportando due diversi effetti, uno negativo e l’altro positivo. <br> In particolare, l’effetto <b>negativo</b> consiste nella configurabilità in capo all’imputato della fattispecie di cui all'art. 385 c.p., ovvero il delitto di evasione, nel caso in cui si allontani arbitrariamente e senza autorizzazione dal luogo di custodia. <br> L'effetto <b>positivo</b> consiste invece nella circostanza che il lasso di tempo trascorso in stato di custodia andrà a computarsi nella pena definitivamente irrogata dall’autorità giudiziaria con conseguente scorporo dalla stessa del tempo trascorso in esecuzione di misura cautelare. <br> Come già evidenziato le misure custodiali sono tre: gli <b>arresti domiciliari</b>, la <b>custodia in carcere</b> e la <b>custodia cautelare in luogo di cura</b>. <br> Con il provvedimento che dispone gli arresti domiciliari, misura prevista dall'art. 284 c.p.p., il giudice prescrive all'imputato di non allontanarsi dalla propria abitazione o da altro luogo di privata dimora ovvero da un luogo pubblico di cura o di assistenza ovvero, ove istituita, da una casa famiglia protetta.<br> Quando è necessario, il giudice impone limiti o divieti alla facoltà dell'imputato di comunicare con persone diverse da quelle che con lui coabitano o che lo assistono. <br> È previsto altresì che se l'imputato non può altrimenti provvedere alle sue indispensabili esigenze di vita ovvero versa in situazione di assoluta indigenza, il giudice può autorizzarlo ad assentarsi nel corso della giornata dal luogo di arresto per il <b>tempo strettamente necessario per provvedere alle suddette esigenze</b> ovvero <b>per esercitare una attività lavorativa</b>. <br> Inoltre, secondo quanto previsto dal comma 1-bis dell'art. 284 c.p.p. introdotto con D.L. n. 78 del 2013, il giudice dispone il luogo degli arresti domiciliari in modo da assicurare comunque le prioritarie esigenze di tutela della persona offesa dal reato, la cui vicinanza con l'indagato potrebbe spingere lo stesso tanto verso l’aggravamento del delitto commesso quanto verso la reiterazione dello stesso. <br> Occorre precisare altresì che il codice di rito dispone che non possono essere concessi gli arresti domiciliari a chi sia stato condannato per il reato di evasione <b>nei cinque anni precedenti al fatto</b> per il quale si procede, salvo che il giudice ritenga, sulla base di specifici elementi, che il fatto sia di <b>lieve entità</b> e che le esigenze cautelari possano essere soddisfatte con tale misura. <br> È proprio l'intervento della <b>legge n. 47 del 2015</b> a porre l'eccezione sovraesposta a tale divieto. <br> In particolare, tale novella legislativa consente al giudice di accertare, sulla base di specifici elementi se il fatto possa considerarsi di lieve entità e se le esigenze cautelari possano dirsi comunque soddisfatte con la misura degli arresti domiciliari. Lo stesso art. 284 c.p.p. dispone che, a tal fine, il giudice assume nelle forme più rapide le relative notizie.  <br>La <i>ratio</i> di tale riforma potrebbe essere lineare e cioè <b>privare l'operato del giudice di automatismi sterili</b> che non consentono l’adattabilità delle norme giuridiche al caso concreto. <br> Nel disporre la misura degli arresti domiciliari, anche in sostituzione della custodia cautelare
in carcere, il giudice, salvo che le ritenga non necessarie in relazione alla natura e al grado delle esigenze cautelari da soddisfare nel caso concreto, prescrive procedure di controllo mediante mezzi elettronici o altri strumenti tecnici, quando ne abbia accertato la disponibilità da parte della polizia giudiziaria. <br> Con lo stesso provvedimento il giudice prevede l’applicazione della misura della custodia cautelare in carcere qualora l'imputato neghi il consenso all'adozione dei mezzi e strumenti anzidetti.</p>

<p>Questo è l'incipit dell'art. 275-bis c.p.p., che consente al giudice di prescrivere, con gli arresti domiciliari, l'<b>adozione del cosiddetto “braccialetto elettronico”</b>. <br> Va però evidenziato in via del tutto preliminare, che la norma in oggetto <b>non ha introdotto una nuova misura coercitiva</b>, ma solo una <b>mera modalità di esecuzione</b> di una misura cautelare personale. <br> 
Da un punto di vista strettamente giuridico, così come disposto dalla sopracitata norma, il braccialetto elettronico si sostanzia in una procedura di controllo mediante mezzi elettronici o altri strumenti tecnici. <br> Si tratta infatti di uno strumento che consente di monitorare costantemente gli spostamenti dell'indagato e pertanto comprime in maniera pregnante le libertà fondamentali dello stesso.
È proprio tale compressione a dar vita all'esigenza di subordinare l'applicazione di tale strumento al consenso dell’interessato.<br>
In particolare, l'imputato accetta i mezzi e gli strumenti di controllo ovvero nega il consenso all'applicazione di essi, con dichiarazione espressa resa all'ufficiale o all'agente incaricato di eseguire l'ordinanza che ha disposto la misura. <br> Il codice di rito impone comunque al giudice, qualora egli abbia irrogato la misura degli arresti domiciliari e qualora abbia accertato la concreta disponibilità dello strumento, di applicare il braccialetto elettronico. <br> Se decide di non applicarlo, in virtù della modifica introdotta all'art. 275-bis comma 1 c.p.p. con decreto-legge n. 146 del 2013, deve fornire adeguata motivazione delle ragioni per le
quali non lo ritiene necessario al caso concreto “</b>in relazione alla natura e al grado delle esigenze cautelari da soddisfare</b>”. 
<br> Con il provvedimento che dispone la custodia cautelare in carcere, prevista dall'art. 285 c.p.p., il giudice ordina agli ufficiali e agli agenti di polizia giudiziaria che l'imputato sia immediatamente condotto in un istituto di custodia per rimanervi a disposizione dell'autorità giudiziaria. <br> Si evidenzia che, secondo quanto previsto dall’art. 9 della legge n. 85 del 2009, nei confronti
dell'imputato o indagato destinatario di misura custodiale, è operato un prelievo coattivo di un campione biologico per l'estrazione del profilo del DNA da inserire all’interno della Banca dati nazionale. <br> Si precisa contestualmente che tale prelievo è ammesso solo laddove l'addebito concerne un <b>delitto non colposo</b> per il quale è consentito l'<b>arresto facoltativo in flagranza di reato</b>. In relazione a tale misura coercitiva va inoltre precisato che sulla scorta del criterio del “<i>minore sacrificio necessario</i>” nonché delle sentenze emesse dalla Corte europea dei diritti dell’uomo, il ricorso alle forme di restrizione più intense, e in particolare alla custodia carceraria, deve ritenersi consentito solo quando le esigenze processuali o extraprocessuali non possano essere soddisfatte tramite misure di minore afflittività. <br> Il criterio in questione comporta l’organizzazione di un sistema a cd. <b>pluralità graduata</b>, laddove sono previste misure che hanno un livello di incidenza gradualmente maggiore sulla libertà personale sulla scorta delle esigenze cautelari avviluppate al caso concreto. <br> Deve infine precisarsi che l'imputato in stato di custodia cautelare dovrebbe essere collocato in un settore dell'istituto penitenziario totalmente separato rispetto a coloro i quali sono in esecuzione pena. <br> È lo stesso art. 14 dell’ordinamento penitenziario a prevedere una simile disposizione.
Invero, emergenze carcerarie dovute al sovraffollamento nonché la inadeguatezza delle strutture poste a disposizione delle amministrazioni penitenziarie non consentono un'effettiva applicazione del dettato normativo <i>de qua</i>. <br> Secondo quanto dettato dall’art. 286 c.p.p., se la persona da sottoporre a custodia cautelare si trova in stato di infermità di mente che ne esclude o ne diminuisce grandemente la capacità di intendere o di volere, il giudice, in luogo della custodia in carcere, può disporre il <b>ricovero provvisorio in idonea struttura del servizio psichiatrico ospedaliero</b>, adottando i provvedimenti necessari per prevenire il pericolo di fuga. <br> La giurisprudenza considera tale tipologia di custodia cautelare non una misura autonoma bensì una modalità di esecuzione della custodia cautelare in carcere. <br> Il ricovero non può comunque essere mantenuto quando risulta che l’imputato non è più infermo di mente.</p>

<h2>Misure interdittive</h2>

<p>Le misure interdittive consistono nell’applicazione provvisoria a scopo cautelare di determinati divieti. <br> La ratio della loro previsione risiede nella finalità di fronteggiare le esigenze cautelari relative al caso concreto con misure meno gravose di quelle custodiali. <br> Le misure interdittive si distinguono da quelle coercitive in quanto, a differenza di queste ultime, non comprimono la libertà fisica del soggetto nei confronti del quale sono applicate, bensì limitano la facoltà di esercizio di determinati diritti e poteri connessi ad un determinato <i>status civile</i> o <i>professionale</i>. <br> Il dettato normativo contenuto all’art. 287 c.p.p. dispone che le misure interdittive possano essere applicate solo se si procede per i delitti puniti con la pena dell’ergastolo o della
reclusione superiore nel massimo a tre anni, fatte salve deroghe espresse. <br> Va peraltro sottolineato che tali misure possono essere applicate solo se il reato per cui si procede è direttamente connesso al diritto o alla facoltà il cui esercizio è inibito; in caso
contrario, difatti, non sarebbe configurabile alcuna funzione preventiva di tali misure cautelari. <br> Sono previsti <b>tre tipi di misure interdittive</b> che il giudice può adattare alle particolarità del caso concreto su richiesta del pubblico ministero. <br> 
La <b>sospensione dall’esercizio della potestà genitoriale</b>, prevista dall'art. 288 c.p.p., mediante la cui irrogazione il giudice priva temporaneamente l'imputato, in tutto o in parte, dei poteri ad essa inerenti. <br> La <b>sospensione dall’esercizio di un pubblico ufficio o servizio</b>, prevista dall'art. 289 c.p.p., la cui applicazione impedisce all'imputato, in tutto o in parte e temporaneamente,
l'esercizio delle attività ad esso inerenti. <br> Ed infine il <bb>divieto temporaneo di esercitare determinate professioni, imprese o uffici direttivi</b>, che si sostanzia in un provvedimento con il quale il giudice interdice temporaneamente all’imputato, in tutto o in parte, le attività predette.</p>

<p>Occorre evidenziare che per la sospensione dall'esercizio di un pubblico ufficio o servizio sussiste una disciplina speciale. <br> 
In particolare, quando nel corso delle indagini preliminari il pubblico ministero presenta al GIP richiesta di sospensione dall'esercizio di un pubblico ufficio o servizio, il GIP deve procedere all’interrogatorio dell’indagato prima di adottare la propria decisione sulla misura e non successivamente, come avviene per le altre misure per le quali è previsto l'interrogatorio di garanzia. <br>
L'intervento della legge n. 47 del 2015, anche al fine di ampliare la portata normativa della suddetta misura interdittiva, ha introdotto la possibilità che il pubblico ministero richieda una misura coercitiva ed il GIP, in base ai criteri di adeguatezza e proporzionalità, ritenga di applicare in luogo di questa la sospensione dall'esercizio di un pubblico ufficio o servizio sola o congiunta ad altra misura cautelare. <br> In tal caso, l'interrogatorio di garanzia, anziché svolgersi prima dell’applicazione della misura interdittiva, dovrà svolgersi successivamente nel termine di 10 giorni dalla notifica della misura stessa.</p>

<h2>Misure di sicurezza</h2>

<p>Il codice di rito, all’art. 312 c.p.p., prevede altresì l'applicazione provvisoria delle misure di sicurezza a titolo di provvedimento cautelare.<br> Tale applicazione può avere ad oggetto: a) il <b>ricovero in OPG</b>, ovvero ospedale psichiatrico
giudiziario, per l'imputato affetto da vizio di mente totale; b) il <b>ricovero in una casa di cura e custodia</b> per l'imputato semi-infermo di mente; c) la <b>libertà vigilata</b>.</p>

<p>L'applicazione provvisoria delle misure di sicurezza è disposta dal giudice, su richiesta del pubblico ministero, in qualunque stato e grado del procedimento, quando sussistono gravi indizi di commissione del fatto e non ricorrono le condizioni previste dall'articolo 273 comma 2 c.p.p. che dispone che nessuna misura può essere applicata se risulta che il fatto è stato compiuto in presenza di una causa di giustificazione [c.p. 50-54] o di non punibilità o se sussiste una causa di estinzione del reato [c.p. 150 ss.] ovvero una causa di estinzione della pena [c.p. 171 ss.] che si ritiene possa essere irrogata. <br> La persona nei cui riguardi la misura viene irrogata è un soggetto reputato socialmente pericoloso nonché incapace di intendere e volere al momento del fatto. <br> Ai fini delle impugnazioni, la misura prevista dall'articolo 312 è equiparata alla custodia cautelare. <br> Non si applicano i termini massimi di custodia cautelare ma, ai sensi di quanto espressamente previsto dall’art. 313 comma 2 c.p.p., è il giudice a dover procedere a scadenza semestrale a <b>nuovi accertamenti sulla pericolosità sociale</b>. <br> Queste misure, prima dell’intervento della legge 30 maggio 2014 n. 81, erano caratterizzate dall’indeterminatezza del loro termine in quanto legate alla prognosi di pericolosità del reo. <br> Con l'introduzione della sopracitata normativa è stato stabilito che le misure di sicurezza detentive provvisorie o definitive “<i>non possono durare oltre il tempo stabilito per la pena detentiva prevista per il reato commesso, avuto riguardo alla previsione edittale massima</i>”.</p>

<p>Pertanto una volta decorso tale termine stabilito per la pena detentiva il reo non può più essere trattenuto, e deve essere posto in stato di libertà.<br> Va infine evidenziato che l’art. 3-<i>ter</i> della sopracitata normativa dispone che dal 1°aprile 2015, il ricovero negli ospedali psichiatrici giudiziari ed il ricovero in una casa di cura e custodia debba essere sostituito dall'esecuzione nelle <b>Residenze per l’Esecuzione delle Misure di Sicurezza</b> (c.d. REMS). <br> Prontamente monitorate dal Ministero della Salute, quasi tutte le regioni hanno individuato delle strutture che saranno disponibili entro il termine previsto: sono strutture definitive o in alcuni casi provvisorie, predisposte per garantire il rispetto della scadenza fissata dalla legge. <br> Sarà il Dipartimento dell’Amministrazione Penitenziaria, in collaborazione con l'Autorità giudiziaria, con le Regioni e con le Province autonome, a provvedere ai trasferimenti presso le Rems dei soggetti destinatari delle misure di sicurezza.</p>

<section aria-label="End">
<a href="misure_cautelari.html">«Le misure cautelari</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
