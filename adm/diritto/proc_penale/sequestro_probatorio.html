<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Sequestro Probatorio">
	<title>Sequestro Probatorio</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Sequestro Probatorio</h1>

<p>Il codice di procedura penale disciplina tre tipi di sequestro che si differenziano tra loro per natura, funzione e procedimento: il <b>sequestro preventivo</b> di cui all’<a href="cpp.html#321">art. 321 c.p.p.</a> che si sostanzia in una misura cautelare reale; il <b>sequestro conservativo</b> ex <a href="cpp.html#316">art. 316 c.p.p.</a> che costituisce anch'esso una misura cautelare reale e, infine, il <b>sequestro probatorio</b> (<a href="cpp.html#253">art. 253 c.p.p.</a>) che è un mezzo di ricerca della prova. <br>  Il sequestro probatorio si sostanzia in quel <a href="mezzi_ricerca_prova.html">mezzo di ricerca della prova</a> mediante il quale si garantisce al procedimento penale una cosa mobile o immobile ai fini probatori. Esso si caratterizza per lo spossessamento coattivo della cosa e la contestuale realizzazione di un nuovo vincolo di indisponibilità della stessa finalizzato ad assicurare che la cosa rimanga inalterata. <br> Il sequestro probatorio è disposto dall’autorità giudiziaria con decreto motivato ed ha ad oggetto le cose costituenti corpo del reato ovvero le cose pertinenti al reato, ritenute essenziali per l'accertamento dei fatti per cui si procede. Sul punto sono intervenute le Sezioni Unite della Corte di Cassazione che con la sentenza n. 5876 del 2004 hanno espressamente statuito che “<i>Anche perle cose che costituiscono corpo di reato il decreto di sequestro a fini di prova deve essere sorretto, a pena di nullità, da idonea motivazione in ordine al presupposto del fine perseguito in concreto, per l'accertamento dei fatti</i>”. <br> Stante la natura di tale mezzo di prova che, come detto, pone un vincolo su una cosa mobile o immobile al fine di assicurarla al procedimento penale, il sequestro probatorio è efficace fino a quando permangono le esigenze probatorie e, in ogni caso, fino a quando venga pronunciata la sentenza irrevocabile, salvo che venga disposta la successiva confisca. Come previsto per l'ispezione e per la perquisizione, ai sensi dell’art. 253 c.p.p. il sequestro <b>in sede di udienza preliminare o in dibattimento</b> è disposto dal giudice con decreto motivato, ed è previsto che egli provveda personalmente o mediante delega alla polizia giudiziaria. <br> <b>In sede di indagini preliminari</b> il sequestro è eseguito dal pubblico ministero. </p>

<div class="def">
<p>Il sequestro probatorio è un mezzo di ricerca della prova che:
<ul>
	<li><p>garantisce al processo penale il corpo del reato ovvero le cose pertinenti al reato necessarie per l'accertamento dei fatti oggetto id imputazione;</p></li>

	<li><p>è disposto con decreto motivato dell'AG.</p></li>

	<li><p>può essere trasformato con provvedimento del giudice, su richiesta di parte, in sequestro preventivo o conservativo.</p></li>
</ul>

</div>

<div class="def">
<h4>Approfondimenti. Casi pratico di sequestro probatorio eseguito dal pubblico ministero</h4>

<p>Il pubblico ministero che coordina che indagini nel procedimento iscritto a carico di Caio per il reato di detenzione di stupefacenti ex art. 73 D.P.R. 309/90, procede al sequestro della sostanza stupefacente trovata a seguito di perquisizione domiciliare presso l’abitazione di Caio.</p>
</div>

<p><b>Sempre nell’ambito delle indagini preliminari</b>, il sequestro è eseguito dalla polizia giudiziaria quando, in presenza di una situazione di assoluta urgenza, è necessario preservare le tracce del reato e non è possibile l'intervento tempestivo del P.M. (perché, ad esempio, non ha ancora assunto la direzione delle indagini). In tale specifica ipotesi, spetta alla polizia giudiziaria l'obbligo di trasmettere entro quarantotto ore il verbale delle operazioni al P.M. del luogo ove è stato eseguito il sequestro. Il pubblico ministero provvede entro le successive quarantotto ore a convalidare il sequestro eseguito dalla polizia giudiziaria. Nell'ipotesi in cui il pubblico ministero non provveda alla convalida entro tale termine, il sequestro decade perdendo ogni effetto; tuttavia non è preclusa la possibilità che il pubblico ministero possa disporre un altro sequestro nel corso delle indagini preliminari. <br> Il sequestro probatorio può essere convertito in sequestro conservativo o preventivo con apposito provvedimento del giudice emesso su richiesta del soggetto rispettivamente legittimato. <br> Avverso il decreto di sequestro può essere proposto <b>riesame ai sensi</b> dell’<a href="cpp.html#355">art. 355 c.p.p.</a>. La proposta di riesame verte sulla legittimità o il merito del provvedimento. <br> I soggetti legittimati attivi a proporre riesame avverso il decreto sono: l’indagato; il soggetto che aveva la disponibilità delle cose sequestrate; la persona che avrebbe diritto alla restituzione delle stesse. <br> L'autorità competente è il tribunale del capoluogo della provincia ove ha sede l'ufficio dell'autorità giudiziaria che ha emesso il provvedimento impugnato.</p>

<p>Ai sensi dell’art. 259 c.p.p. <b>le cose sequestrate sono assegnate in custodia alla cancelleria del giudice o alla segreteria del P.M. che ha provveduto al sequestro</b>; tuttavia, quando non può essere attribuita la custodia a tali soggetti, l'autorità giudiziaria
dispone che la stessa sia posta in essere in un luogo diverso, nominando un altro custode, sul quale incombe l'obbligo di custodire ed esibire tali cose all'autorità giudiziaria, ove lo richieda. <br> Quando la custodia riguarda dati, informazioni o programmi informatici, il custode è altresì tenuto a custodirli diligentemente, al fine di impedirne l’alterazione o l’accesso da parte di terzi. <br> Ai fine di garantire la massima tutela delle cose oggetto di sequestro e la loro integrità durante tutto il corso del procedimento penale, è prevista l'apposizione dei sigilli dell'ufficiale giudiziario sulle cose stesse. È prevista la sottoscrizione dell'autorità giudiziaria e del suo ausiliario al fine di rendere noto il vincolo imposto sulle stesse ai fini di giustizia. <br> Prima che si provveda alla rimozione dei sigilli, l'autorità giudiziaria deve verificarne l'identità ed integrità. <br> Come già detto, il sequestro probatorio permane solo fino a quando permangono le esigenze probatorie; nel momento in cui le stesse non sono più configurabili, difatti, ibeni sequestrati devono essere restituiti a chi ne ha diritto. <br> Tale <b>restituzione</b>, tuttavia, dev'essere disposta dal giudice con ordinanza, qualora non vi siano incertezze sull'individuazione del soggetto che ha diritto alla loro restituzione. <br> Se tali dubbi sussistono, invece, il giudice penale ne affida la risoluzione al giudice civile territorialmente competente, rimanendo fermi nel contempo gli effetti del sequestro. L'organo competente alla restituzione è diverso a seconda della fase in cui deve avvenire: nel corso delle indagini preliminari, vi provvede il Pubblico ministero con apposito decreto motivato; dopo il passaggio in giudicato della sentenza, vi provvede il giudice dell'esecuzione.</p>

<h2>Particolari forme di sequestro probatorio</h2>

<p>Il codice di procedura penale prevede alcune forme particolari di sequestro:</p>

<ol type="a">
	<li><p><b>il sequestro di documenti coperti dal segreto professionale o d’ufficio</b>. In tale ipotesi, tutte le persone che sono detentrici del segreto professionale o del segreto d'ufficio (art. 200 C.p.p.) e che hanno l'obbligo di mantenerlo, e alle quali viene chiesto dall'autorità giudiziaria di consegnare atti o documenti coperti da tali segreti, questi devono dichiarare per iscritto
l'esistenza del segreto (art. 256 comma 1 c.p.p.). <br> Una volta presentata la dichiarazione scritta, spetta al giudice la decisione sulla esistenza o meno del segreto; mentre spetta al Presidente del Consiglio dei Ministri se si tratta di un segreto di Stato;</p></li>

	<li><p><b>il sequestro presso le banche</b> avviene quando l'autorità giudiziaria necessita di sottoporre a sequestro documenti o atti detenuti presso gli istituti bancari con l’esclusiva finalità di accertare l'esistenza di cose da sottoporre a sequestro o per utilità ai fini delle indagini. <br> Per quanto attiene alle modalità con le quali viene eseguita tale forma di sequestro, l'autorità
giudiziaria provvede ad emettere un ordine di esibizione o consegna della documentazione o degli atti. Se l’istituto bancario si rifiuta di consegnare o esibire ciò che è stato richiesto, l'autorità giudiziaria provvederà personalmente ad eseguire la perquisizione (art. 255 c.p.p.); </p></li>

	<li><p><b>il sequestro di corrispondenza</b> ex art. 254 c.p.p. ha ad oggetto la corrispondenza (effettuabile presso gli uffici dei soggetti che forniscono i servizi postali, telegrafici, telematici o delle telecomunicazioni, aventi ad oggetto le lettere, i pacchi, i valori, i telegrammi e gli altri oggetti di corrispondenza). <br> Se tale sequestro viene eseguito da parte di un ufficiale di polizia giudiziaria, questi deve consegnare all'autorità giudiziaria gli oggetti di corrispondenza sequestrati senza aprirli o alterarli in altro modo e senza apprenderne il contenuto;</p></li>

	<li><p><b>sequestro di dati informatici presso i fornitori di servizi telematici, informatici e di telecomunicazioni ex art. 254-bis c.p.p.</b> Presso tali fornitori l'autorità giudiziaria può disporre il sequestro dei dati che sono detenuti da tali soggetti, anche mediante “<i>copia su supporto adeguato con una procedura che assicuri la conformità dei dati acquisiti a quelli originali e la loro immodificabilità</i>”.</p></li>
</ol>

<section aria-label="End">
<a href="perquisizioni.html">«Perquisizioni</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
