<html>
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="sale di Mohr"/>

    <title>sale di Mohr</title>

    <link rel="stylesheet" type="text/css" href="../../style.css" media="screen">
</head>

<body>

<nav>
    <ul>
        <li> <a class="navbar" href="../../index.php">Home</a></li>
        <li> <a class="navbar" href="../../documentation.html">Documentation</a></li>
    </ul>
</nav>
      
<div class="content">

<h1>sale di Mohr</h1>

<p>Il sale di Mohr è un sale doppio contenente lo ione Fe<sup>2+</sup> e lo ione NH4<sup>+</sup> avente formula (NH<sub>4</sub>)<sub>2</sub>FeSO<sub>4</sub> · 6 H<sub>2</sub>O il cui nome I.U.P.A.C. è ferro (II) ammonio solfato esaidrato. Viene preparato sciogliendo quantità equimolari di solfato di ferro (II) eptaidrato e solfato di ammonio pesati separatamente in acqua distillata e aggiungendo acido solforico diluito. Si concentra la soluzione per riscaldamento e poi si lascia raffreddare lentamente fino a quando il sale di Mohr cristallizza. Filtrare e lavare il precipitato con una soluzione di acqua e alcol 1:1. Si presenta come un solido blu-verde ed è un sale solubile contente ioni Fe<sup>2+</sup>: esso di scioglie in acqua per dare un complesso avente geometria ottaedrica [Fe(H<sub>2</sub>O)<sub>6</sub>]<sup>2+</sup>.</p>

<p>Il sale di Mohr assume questo nome in onore del chimico tedesco Karl Friedrich Mohr che compì importanti studi nel XIX secolo sulle titolazioni redox. A causa della presenza dello ione ammonio le soluzioni contenenti il  sale di Mohr sono lievemente acide.</p>

<p>Il sale di Mohr è usato come agente riducente nelle titolazioni di ossidoriduzione. Esso infatti dà luogo alla semireazione di ossidazione:</p>

<p>Fe<sup>2+</sup> ⇄ Fe<sup>3+</sup> + e<sup>-</sup>    E° = + 0.77 V</p>

<p>Il sale di Mohr è più resistente all’ossidazione da parte dell’aria rispetto al solfato di ferro (II).</p>

<p>Una titolazione in cui viene usato il sale di Mohr è quella del bicromato di potassio che è un forte agente ossidante (E°red = + 1.33 V).</p>

<p>La semireazione di riduzione del bicromato di potassio è la seguente:</p>

<p>Cr<sub>2</sub>O<sub>7</sub><sup>2-</sup> + 14 H<sup>+</sup> + 6 e<sup>-</sup> ⇄ 2 Cr<sup>3+</sup> + 7 H<sub>2</sub>O</p>

<p>Affinché avvenga tale semireazione è necessario che sia presente un ambiente acido e pertanto la soluzione viene acidificata con H<sub>2</sub>SO<sub>4</sub>. Sebbene le soluzioni di bicromato abbiano un  intenso colore arancio  esse non possono fungere da indicatori in quanto la colorazione verde dello ione Cr<sup>3+</sup> non è facilmente rilevabile; si usa pertanto, quale indicatore, la difenilammina che vira dall’incolore al blu.</p>

<p>La reazione tra il bicromato di potassio e il sale di Mohr è la seguente:</p>

<p>K<sub>2</sub>Cr<sub>2</sub>O<sub>7</sub> + 6 FeSO<sub>4</sub> + 7 H<sub>2</sub>O → K<sub>2</sub>SO<sub>4</sub> + Cr<sub>2</sub>(SO<sub>4</sub>)<sub>3</sub> + 3 Fe<sub>2</sub>(SO<sub>4</sub>)<sub>3</sub> + 7 H<sub>2</sub>O</p>

che in forma ionica può essere scritta come:

<p>Cr<sub>2</sub>O<sub>7</sub><sup>2-</sup> + 6 Fe<sup>2+</sup> + 14 H<sup>+</sup> → 2 Cr<sup>3+</sup> + 6 Fe<sup>3+</sup> + 7 H<sub>2</sub>O</p>

</div>


<p class="before"><a href="avogadro.html">Principio di Avogadro</a></p>
<p class="after"><a href="mole.html">La mole</a></p>
<p class="index"><a href="index.html">Indice di Chimica Generale</a></p>

</div>

</body>
</html>
