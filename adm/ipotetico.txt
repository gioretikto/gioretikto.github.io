In questo articolo cercheremo di chiarire l’uso corretto del congiuntivo o del condizionale preceduto dal “se”. Quando è giusto usare se avessi e quando si usa se avrei? Vediamolo insieme.
Quando usare se avessi e quando se avrei

Quante volte abbiamo sentito usare l’espressione “se avrei” in modo errato? Un errore come questo è sicuramente tra i più comuni sia nei discorsi orali sia in testi scritti. È importante sottolineare, però, che non si tratta di una formula sbagliata in ogni contesto. “Se avrei” è scorretto soltanto quando la particella “se” serve per costruire un <b>periodo ipotetico</b>: in quel caso, l’unica espressione consentita dalla lingua italiana è “se avessi”, con il congiuntivo. Facciamo qualche esempio:

    ESEMPIO: Mi domando spesso che lavoro avrei fatto se avessi scelto Ingegneria anziché Lettere.
    ESEMPIO: Mi iscriverei in palestra se avessi un po’ più di tempo libero.

Quando invece la particella “se” non ha valore ipotetico permette l’uso di “se avrei”. Pensiamo per esempio alle proposizioni dubitative o alle interrogative indirette:

    ESEMPIO: Chissà se avrei potuto rivederla di nuovo.
    ESEMPIO: Prima di uscire di casa mi ha chiesto se avrei fatto tardi.

LEGGI ANCHE: Avrebbe potuto essere o sarebbe potuto essere?
Quando usare se fossi e quando se sarei

Lo stesso dubbio che sorge a molti con “se avessi” e “se avrei” si ripresenta con il verbo essere: usare “se fossi” o “se sarei”? Ma basta memorizzare quanto detto in precedenza per non sbagliare. Anche in questo caso, infatti, la formula “se sarei” è totalmente scorretta soltanto se si trova all’interno di un periodo ipotetico (nello specifico, dell’irrealtà o della possibilità), poiché in quei contesti l’unica forma corretta è “se fossi”, con il congiuntivo.

Ecco gli esempi:

    ESEMPIO: Se fossi libero nel weekend potresti venire a Roma.
    ESEMPIO: Se fossi stato furbo, saresti andato via prima dell’interrogazione.

“Se sarei” è ammissibile quando il “se” ha valore dubitativo o si trova all’interno di un’interrogativa indiretta. Il condizionale in questi casi serve per esprimere fatti incerti, di dubbia realizzazione ed è necessario per restituire il senso preciso della proposizione. Vediamo alcuni esempi:

    ESEMPIO: Chissà se sarei stato all’altezza di quel ruolo.
    ESEMPIO: Prima di accettare l’invito mi hai chiesto se sarei stato presente anche io.
