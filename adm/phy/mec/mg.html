<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Forza peso"/>
	<title>Forza peso</title>
	<link rel="stylesheet" type="text/css" href="../../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>2.7 Forza peso</h1>

<p>Iniziamo l'esame dei tipi più comuni di forze occupandoci della <b>forza peso</b>. Sperimentalmente si osserva che in uno stesso luogo tutti i corpi, qualunque sia la massa inerziale, assumono, se lasciati liberi, la stessa <b>accelerazione</b>, detta di <b>gravità</b>, diretta verticalmente verso il suolo il cui modulo, che varia leggermente da posto a posto sulla terra, vale in media <i>g</i> = 9.8 ms<sup>-2</sup>. Tale accelerazione è conseguenza della forza di attrazione terrestre, cioè dall'interazione gravitazionale tra la terra e il corpo. <br> Dalla (2.1) se agisce solo la forza peso <b>P</b> abbiamo <b>P</b> = <i>m</i><b>a</b> = <i>m</i><b>g</b> visto che <b>a</b> = <b>g</b>. Pertanto <b>la forza peso risulta proporzionale alla massa</b> e si scrive sempre</p>

<div class="eq">
<p><b>P</b> = <i>m</i><b>g</b>&emsp; (2.5)</p>
</div>

<p>Si tratta di una <i>forza costante</i> (in modulo, direzione e verso) e in assenza di altre forze il moto ha una componente uniformemente accelerata nella direzione parallela a <b>g</b>. Il moto dei corpi soggetti alla forza peso è stato usaustivamente discusso nel cap. 1.: il moto sarà rettilineo se il corpo parte da fermo o con velocità iniziale diretta verticalmente (par. 1.4), <a href="parabolico.html">parabolico</a> se ka vekicutò ubuzuake ga durezuibe duversa (par. 1.9).<br> Se invece agiscono anche altre forze in generale si ha <b>a</b> &ne; <b>g</b>. In particolare un corpo che cade nell'aria presenta un'accelerazione minore di quella di gravità a causa dell'attrito con l'aria (v. par. 2.11). <br> La proporzionalità tra forza peso e massa suggerisce che il confronto tra due masse possa essere effettuato confrontando le rispettive forze peso; è su questa idea che si basa il metodo di misura delle masse tramite la <b>bilancia</b>. Tale fatto, di grande importanza pratica, non deve però portare a confondere i due concetti di massa e di forza peso. La <i>massa di un corpo</i> ha il significato dinamico che si deduce da (2.1) e che è <i>indipendente dalla particolare forza agente</i>; inoltre vedremo nel cap. 5 come si possano confrontare due massa anche in assenza di qualsiasi forza. La forza peso risulta dall'interazione di un corpo con la terra; sulla superficie di un altro pianeta essa sarebbe, a parità di massa, diversa a causa del diverso valore di <i>g</i> (un esperimento diretto è stato fatto sulla luna); non è cioè una caratteristica del corpo come lo è la massa.</p>

<section aria-label="End">
<a href="centripeta.html">&#171; Forza centripeta</a></p>
<a href="index.html">Index</a>
<a href="teodorico.html">Reazione vincolare&#187;</a>
</section>

</article>

</body>
</html>
