<!DOCTYPE html>
<html>
<head>
    <meta charset="utf-8">
    <meta name="viewport" content="width=device-width, initial-scale=1.0">
    <meta name="description" content="John F. Kennedy"/>
    <title>La guerra franco-prussiana e l'unificazione tedesca</title>
    <link rel="stylesheet" type="text/css" href="../style.css" media="screen">
</head>

<body>

<nav>
    <ul>
        <li><a class="navbar" href="../index.html">Home</a></li>
        <li><a class="navbar" href="index.html">Index</a></li>
    </ul>
</nav>
    
<div class="content">

<h1>La guerra franco-prussiana e l'unificazione tedesca</h1>

<p>Uscita trionfatrice dalla guerra con l’Austria, la Prussia di Bismarck e di Guglielmo I poteva accingersi a realizzare l’ultima fase del suo ambizioso
programma: l’unificazione di tutti gli Stati della Confederazione germanica in un grande Reich tedesco sotto la corona degli Hohenzollern. L’ultimo ostacolo sulla via dell’unità era rappresentato dalla Francia di Napoleone III, deciso a non consentire ulteriori ingrandimenti alla Prussia. L’occasione per il conflitto fu offerta da una questione dinastica. Nel 1868 il trono di Spagna era rimasto vacante e la corona era stata offerta a un parente del re di Prussia. La prospettiva di un principe tedesco sul trono di Spagna spaventava ovviamente la Francia, che si sentiva minacciata di accerchiamento. L’opinione pubblica francese insorse compatta e la reazione del governo fu fermissima, ai limiti dell’ultimatum. Bismarck seppe sfruttare abilmente queste tendenze bellicose, anzi le esasperò rilasciando, all’indomani di un incontro fra Guglielmo I e l’ambasciatore francese, un comunicato stampa formulato in modo volutamente provocatorio: vi si lasciava intendere che l’ambasciatore era stato messo alla porta dal re. Quel comunicato provocò in Francia, e soprattutto a Parigi, un’ondata di furore nazionalistico. Il governo e lo stesso imperatore, fin allora esitante, si lasciarono trascinare dalla spinta dell’opinione pubblica e, il 19 luglio 1870, dichiararono guerra alla Prussia.</p>

<h2>LA VITTORIA DELLA PRUSSIA</h2>

<p>La Francia affrontò il conflitto in un clima di grande entusiasmo, ma con scarsa preparazione militare. L’esercito, che pure poteva contare su un armamento moderno ed efficiente, era nettamente inferiore a quello prussiano sia per il numero degli effettivi sia per l’organizzazione. Come nel ’66, le truppe comandate dal generale von Moltke si mossero con grande rapidità in base a un preciso piano strategico. Il 1° settembre, mentre metà dell’esercito francese era costretta ad attestarsi nella fortezza di Metz, l’altra metà venne accerchiata a <b>Sedan</b>, presso il confine col Belgio, e costretta ad arrendersi. Lo stesso imperatore cadde prigioniero dei tedeschi. Pochi giorni dopo, nella capitale ormai minacciata dai prussiani, si formava un governo provvisorio composto in buona parte da repubblicani. Invano il ministro della Guerra <b>Léon Gambetta</b>, fuggito con un pallone aerostatico da Parigi assediata, tentò di rianimare la resistenza organizzando la leva in massa nelle province e mobilitando il popolo contro gli invasori (in questa occasione intervenne in difesa della Francia democratica anche un corpo di volontari italiano comandato da Garibaldi). Dopo una serie di sconfitte il governo fu costretto a chiedere l’<b>armistizio</b>, che fu firmato il <b>28 gennaio 1871</b>.</p>

<h2>L'unificazione tedesca</h2>

<p>Frattanto le vittorie prussiane avevano fatto cadere le residue resistenze degli Stati tedeschi indipendenti nei confronti dell’unificazione. Il 9 dicembre 1870 fu proclamato l’<b>Impero tedesco</b> e il 18 gennaio 1871 nella reggia di Versailles, luogo-simbolo della potenza dei re di Francia, Guglielmo I fu incoronato imperatore tedesco (Deutscher Kaiser). Si evitò di usare la formula «imperatore di Germania» per non urtare i particolarismi dei vecchi Stati, che avrebbero conservato nel nuovo Impero (Reich) ampie autonomie. Ciò non toglieva nulla al carattere autoritario della procedura con cui si era giunti all’unità: un’unità calata dall’alto, attuata, in seguito a una guerra combattuta fuori dai confini nazionali, soprattutto per l’iniziativa di uno statista geniale e dispotico, mai ratificata da un plebiscito o da una qualsiasi forma di consultazione popolare.</p>

<h2>La pace di francoforte</h2>

<p>La stessa logica autoritaria ispirò le condizioni di pace imposte da Bismarck alla Francia col <b>trattato di Francoforte</b>, firmato il 10 maggio 1871. Non solo la Francia fu costretta a corrispondere una pesante indennità di guerra e a mantenere truppe d’occupazione tedesche sul proprio territorio fino al pagamento di questa indennità, ma dovette cedere al Reich l’<b>Alsazia</b> e la <b>Lorena</b>, due province di confine di notevole importanza economica e strategica. La dsfatta di Sedan, l'invasione del paese, la caduta di Parigi e la perdita dell'Alsazia-Lorena rappresentano per la Francia molto più che una sconfitta militare. Si trattò di una vera e propria umiliazione nazionale. Il desiderio di riparare a questa umiliazione - il cosiddetto «<b>revanscismo</b>», dal francese <i>revanche</i>, avrebbe condizionato per quasi mezzo secolo la politica francese e l'intero equilibrio europeo.</p>

<div class="def">

<h3>Franco-tiratore</h3>

<p><b>L'espressione Franco tiratore ha una sua nobiltà Storico-militare. Si ritrova a partire dai resoconti giornalistici della guerra franco-prussiana del 1870: era utilizzata per indicare il combattente isolato o piccolo gruppo che praticava azioni di guerra contro truppe regolari per evitare l'occupazione. E l'origine dell'espressione è ancora più antica nel tempo: i <i>franc tireurs</i> erano milizie volontarie istituite, specie nei Vosgi, per difendere la Francia repubblicana e napoleonica in occasione delle invasioni straniere del 1792 e del 1815. Nella Seconda Guerra Mondiale diventa sinonimo di “cecchino”. Proprio in questo senso la registra Gino Pallotta nel Dizionario di politica (Newton Compton, 1978): «nel franco tiratore parlamentare c'è, riflessa, l'immagine del cecchino che, nascosto, tira all'improvviso».</p>
</div>

<section aria-label="End">
<a href="guerra_austro_prussiana.html">&#171; Guerra austro prussiana</a></p>
<a href="index.html">Index</a>
<a href="superlative.html">The Superlative &#187;</a>
</section>

</body>
</html>
