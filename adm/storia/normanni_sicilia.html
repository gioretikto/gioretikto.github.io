<!DOCTYPE html>
<html lang="it">
	<head>
		<meta charset="utf-8">
		<meta name="viewport" content="width=device-width, initial-scale=1.0">
		<meta name="description" content="I normanni e il regno di Sicilia"/>
		<title>I normanni e il regno di Sicilia</title>
		<link rel="stylesheet" type="text/css" href="../style.css" media="screen">
	</head>
<body>

<nav>
 <ul>
  <li><a class="navbar" href="../index.html">Home</a></li>
  <li><a class="navbar" href="index.html">index</a></li>
 </ul>
</nav>

<div class="content">

<h1>I normanni e il regno di Sicilia</h1>

<p>L’intraprendenza permise al popolo normanno di farsi strada nel marasma dei domini presenti nel Sud e in particolare in Sicilia dove ben quattro culture convivevano: la latina, la greca, l’islamica e
l’ebraica 2. Essi conquistarono le simpatie delle genti locali e del papato che vedeva in loro un potenziale alleato, per la comune origine culturale e religiosa, al fine di combattere i pagani (arabi), gli eretici e gli ortodossi. La vita per i cristiani in Sicilia sotto il dominio arabo non era facile, vivevano principalmente come vassalli e schiavi, ai quali era permesso di conservare il proprio credo religioso dietro pagamento di tributi, anche se non ci furono vere manifestazioni di intolleranza e il cristianesimo poté sopravvivere fino alla conquista normanna 3. Per dare un’idea di quella che era la situazione frammentaria e difficile che i normanni trovarono al loro arrivo, scrive Denis Mack Smith: Denis Mack Smith: “Le istituzioni locali furono spesso conservate e, anche se molte chiese furono trasformate in moschee, in generale i cristiani poterono vivere secondo le proprie leggi, con le stesse garanzie personali e sulla proprietà di cui godevano i musulmani. (...) I cristiani - e gli ebrei, che erano allora in numero considerevole - dovevano portare dei segni di riconoscimento sulle case e sui vestiti; essi pagavano più imposte; potevano riparare le chiese e le sinagoghe, ma non costruirne di nuove. Pur potendo praticare la loro religione, non potevano suonare le campane delle chiese o portare la croce in processione, né si poteva leggere la Bibbia entro il raggio dell’ udito di un musulmano. Era loro vietato bere vino in pubblico e dovevano alzarsi quando dei musulmani entravano nella stanza e cedere loro il passo nella pubblica strada. Era vietato ai cristiani portare armi, andare a cavallo o sellare i loro muli. Non era loro consentito costruire case grandi come quelle dei musulmani. Le donne cristiane non avevano accesso ai bagni quando vi si trovavano donne musulmane. Tutto questo era duro, ma non si può parlare di una vera e propria persecuzione religiosa. (...) Chi visitava Palermo [nel X sec.] (...) era impressionato dal fatto di trovarvi una popolazione composta di greci, longobardi, ebrei, slavi, berberi, persiani, tartari e negri” 4. Una volta insediatisi nel tessuto sociale dell’Italia meridionale, i Normanni saranno un valido aiuto per tutelare la libertà di evangelizzazione, che è sempre stata la principale preoccupazione della Chiesa, spesso fraintesa e interpretata come espressione di avidità e non come traccia e segno di Cristo. Va, tuttavia, ricordato che il Papato inizialmente fu assolutamente ostile ai Normanni e ne ricercò l’alleanza solo in un secondo momento, in funzione antimperiale 5. I più potenti fra tutte le genti normanne arrivate nel Meridione d’Italia furono i fratelli d’Altavilla 6 , Roberto detto il Guiscardo, duca di Apulia, e Ruggero I, conte di Sicilia, figli di un Tancredi signorotto originario del piccolo villaggio normanno di Hauteville. <b>Ruggero I</b> sposò Adelaide di Savona e il loro figlio <b>Ruggero II</b> fu incoronato re di Sicilia nel 1130. Ruggero II alla morte del cugino Guglielmo aggregò alla Sicilia anche il Ducato di Apulia e fondò il Regno di Sicilia. Ruggero II fu padre di almeno otto figli, tra questi Guglielmo I (che, con il figlio Guglielmo II, saranno il secondo e terzo sovrano del regno normanno di Sicilia) e poi Ruggero, duca di Puglia, che sarà il padre di Tancredi, conte di Lecce e poi quarto sovrano normanno, e Costanza, che nel 1186 sposò Enrico VI Hohenstaufen, dando origine alla dinastia sveva.</p>

<h2>Roberto il Guiscardo e i rapporti con il papato.</h2>

<p>Grazie al loro mercenariato, i Normanni riuscirono a costruire una serie di signorie territoriali; nel 1073 avevano già conquistato tutta la Puglia, dal Gargano a Santa Maria di Leuca, divenendo Duchi di Apulia 7. È importante partire dal primo dei normanni, perché tutta la politica interna ed estera, successiva ha come base l’impostazione e il metodo del Guiscardo, il quale instaura a corte delle abitudini ben precise, come strategia politica sua propria, in relazione alla variegata realtà etnica con cui si trova ad avere a che fare: per l’affidamento di qualunque forma di potere “[ils] non voloient autre conte de autre gent ou lignage” 8. Inoltre, a corte sarà assolutamente necessaria la conoscenza della lingua francese 9. Il Guiscardo mantenne, cioè, la sua identità originaria senza lasciarsi intaccare dalle diversità. In futuro, pur nella progressiva assimilazione delle culture presenti, i sovrani si comporteranno come lui, fino al punto che Federico II dimostrerà di essere talmente vicino alla cultura islamica che - secondo i suoi detrattori - ne abbraccerà anche la religione, cosa che tutti i sovrani normanni fino all’ultimo preserveranno. Nasceva dunque un nuovo regno e si avviava un’esperienza unica di governo che, per vari motivi, e non ultima la tolleranza nei confronti dell’elemento islamico superstite, sarà definito da Jakob Burckhardt “opera d’arte” 10. Il Guiscardo inaugurò un programma di avveduta politica ecclesiastica, riconoscendo ai vescovi, in parte, l’autorità civile che avevano, concedendo e confermando privilegi e facendo donazioni 11: il cosiddetto programma di <i>Rekatholisierung</i>, che aveva delle motivazioni anche politiche ben precise. Il 1073 fu un anno particolarmente significativo, perché salì al soglio pontificio Ildebrando di Soana, che prenderà il nome di papa Gregorio VII 12 e avrà una notevole importanza nell’evoluzione dei rapporti tra papato e normanni. Entrambi, infatti, trovarono una sorta di equilibrio nella distinzione dei poteri e dei confini di azione delle relative competenze, anche passando attraverso contraddizioni e cambiamenti di uomini sui relativi troni papale e reale 13. I normanni perseguivano evidentemente l’idea di allargare i propri confini e di egemonizzare il panorama politico a costo di scontrarsi con longobardi, germanici, bizantini ed evidentemente arabi. In un trentennio, infatti, i musulmani persero l’isola faticosamente conquistata e dominata per 240 anni 14 . Anche i bizantini persero uno ad uno i propri centri di resistenza e si avviarono alla capitolazione; il 16 aprile 1071, con la resa di Bari, tutto il Mezzogiorno bizantino fu in mano ai normanni 15. I rapporti tra il nuovo papa, Gregorio VII e il Guiscardo furono difficili: il Papa scomunicò per ben tre volte il Guiscardo, ma d’altra parte entrambi si rendevano conto di aver bisogno di rafforzare i rispettivi legami per poter combattere contro i numerosi nemici interni ed esterni – gli arabi, i bizantini e l’impero svevo - e perché la loro unione diventasse una forza. Ovidio Capitani dirà, infatti, con riferimento ai normanni: “tutti li vogliono come alleati, perché tutti li temono come avversari” 16 . Roberto aveva strappato terre “agli antichi signori a prezzo di grandi sacrifici, aveva liberato la Puglia e la Calabria dalla tirannia bizantina e la Sicilia dall’infamia saracena. Doveva al favore di Dio onnipotente (...) di aver ricevuto ogni dominio” 17 . Pur senza semplificare le logiche diplomatiche delle strategie politiche attuate da Roberto il Guiscardo, sembra di comprendere, anche in modo sufficientemente esplicito, che accanto a degli astuti giochi di potere potrebbero esserci delle profonde e ben chiare ragioni fideistiche o culturali: come dice il Cantarella, “questi re normanni erano davvero molto cristiani” 18. </p>

<h2>Ruggero I e la conquista della Sicilia.</h2>

<p>Ruggero I, minore dei fratelli di Roberto, assunse da solo la missione di conquistare la Sicilia, in un momento in cui la storia dell’isola era segnata da una forte ricchezza economica ma anche da una profonda crisi politica, da uno stato di parziale anarchia e da forti spinte autonomistiche delle signorie locali nei confronti dei musulmani dell’Africa settentrionale. La conquista della Sicilia, da parte di Ruggero, apparve quasi una “riconquista” a contemporanei e posteri 19 . Le ragioni che mossero questo progetto di conquista sarebbero state duplici, la ‘politica di liberazione’ da una parte e la ‘libertà religiosa’ dall’altra. Nell’agosto del 1071 Ruggero, con il suo esercito, assediò Palermo e la conquistò. “Trattò tutti i sottomessi con equità. E rendendo gloria a Dio distrusse dalle fondamenta l’empio tempio. Al posto della moschea edificò una chiesa alla Vergine Maria. Ed il tempio di Maometto e del demonio, trasformato in santuario di Dio, divenne una porta del cielo per i giusti” 20 . Ma il desiderio di affermazione del cristianesimo e di conquista dell’isola non implicò l’assenza di tolleranza nei confronti dei musulmani: l’esercito di Ruggero infatti era formato per lo più da musulmani 21 , il sovrano favorì l’insegnamento dell’arabo, consentì ai musulmani il libero esercizio del loro culto e mantenne l’amministrazione nelle mani dei funzionari arabi 22 . Questo non contrastava con la cattolicità di Ruggero e con la sua collaborazione all’edificazione e alla radicalizzazione della Chiesa anche in Sicilia; pertanto i rapporti con i papi che si susseguirono durante la reggenza si basarono sulla stima e la collaborazione reciproca. Il suo unico antagonista in quelle terre fu papa Urbano II, del quale egli si renderà vassallo, pur eleggendo spesso vescovi a suo piacimento e senza alcuna autorizzazione. Si rendeva, quindi, necessaria una sorta di regolamentazione dei rispettivi rapporti. Questo bisogno fu sopperito, nel luglio del 1098, da una bolla pontificia, detta della <i>apostolica legatio</i> 23 : Ruggero I ricevette il titolo di legato apostolico, che lo rese responsabile di potere e di controllo, in assenza del legato pontificio, e di esecuzione sulle istituzioni e funzioni ecclesiastiche dell’isola,
compresa la facoltà di scegliere propri rappresentanti per i concili di Sicilia e di Calabria. Compromesso, questo, molto delicato e ambiguo, che in futuro si risolverà in uno dei più drammatici conflitti tra
Stato e Chiesa 24. Ruggero morì nel 1101, quando era, ormai, uno dei personaggi più ricchi e potenti dell’Occidente: grazie alla diplomatica conciliazione e convivenza con i sudditi musulmani si era reso artefice di una grande impresa politico militare. Aveva conquistato le terre musulmane radicando la fede cattolica in territorio islamico, si era guadagnato la stima di cristiani e musulmani, aveva rafforzato la sovranità e gettato le fondamenta del Regno.</p>

<h2>Ruggero II e la monarchia normanna</h2>

<p>Ruggero II fu l’artefice di una grande svolta politica, ovvero la vera e propria trasformazione dei territori normanni di Sicilia in una monarchia 25, la prima monarchia normanna in Italia, con delle implicazioni notevoli 26 ; governò dal 1130 al 1154 su tutti i domini normanni d’Italia e divenne re di Sicilia, Calabria e Puglia; nel 1137 conquistò definitivamente Napoli. Fu in grado di costituire una sovranità forte e stabile, grazie ad un’astuta azione politica che si snodò tra poteri locali e poteri esterni alla monarchia, ma intrinsecamente legati ad essa, attraverso una felice sintesi di tradizione giuridica araba, longobardo-meridionale e bizantina 27. Ruggero possedeva la bellezza, la forza, l’intelligenza e lo spirito indipendente degli Altavilla ma, allevato come un principe ereditario, aveva la maestà sovrana, l’orgoglio, la severità di un <i>basileus</i> bizantino. Nel tempo riuscirà ad ottenere anche dei titoli che gli daranno il diritto di comportarsi alla pari di un <i>basileus</i> 28.</p>

<p>Questo sovrano ebbe la genialità di comprendere che il problema politico del suo tempo era quello di rafforzare a livello centrale il potere statale, ed attuò tale intento concentrando il potere nelle sue
mani 29. Scopo prioritario della politica normanna sotto Ruggero II d’Altavilla, fu la politica estera intesa come espansione dei confini territoriali, attraverso un fortissimo apparato militare 30 . Durante la sua reggenza raggiunse la maggior parte degli obbiettivi fissati, pur attirando su di sé una serie di odi e d’inimicizie. I suoi rapporti nei confronti del Papa furono molto rigidi e ambigui 31 . Spesso accadde che Ruggero, per arginare le rivolte, facesse riferimento alle truppe saracene che, immuni dalle scomuniche pontificie si scagliavano selvaggiamente contro i cristiani per massacrarli e per saccheggiare i monasteri 32. Dimostrò altresì di essere tollerante nei confronti di ogni identità religiosa (cristiani, greci e musulmani) presente alla sua corte, tanto che incontriamo una classe dirigente greca, in cui competenze ed incarichi si trasmettevano quasi per via ereditaria; mentre, l’amministrazione finanziaria era essenzialmente in mani arabe, anche se si trattava di <i>eunuchi palatii</i>, reclutati in parte tra gli affrancati 33 , che godevano di particolare fiducia, come è possibile notare anche negli scritti di Ugo Falcando. Questi comportamenti, la sua mancata partecipazione alla seconda
crociata e i dubbi relativi alla solidità delle sue convinzioni religiose, hanno senz’altro contribuito a rendere difficile, quando non impossibile, l’intesa tra Ruggero ed i dieci papi che si sono succeduti durante il suo regno 34. Houben riporta un fatto esemplare riguardante re Ruggero che fece giudicare dalla curia regia un suo servitore di fiducia, anzi il suo preferito, perché “sotto la copertura del nome cristiano continuava a servire il diavolo; in pubblico si comportava come se fosse un vero cristiano, mentre, in privato, pensava e si comportava da musulmano. Detestava i cristiani mentre teneva in alto conto i pagani (...)” 35 . L’uomo accusato di tali inadempienze, che nel testo originale vengono definite ‘delitti’, peraltro comprovate, chiese perdono, implorando la misericordia del re, promettendo, in futuro, di essere un vero cristiano. Ma il re, addolorato, rispose in questo modo: “Se avesse offeso la nostra maestà in qualsiasi altro modo, (...), egli avrebbe certamente meritato e ottenuto la nostra grazia in virtù del ricordo dei servigi prestati. Ma poiché con le sue azioni egli ha in primo luogo offeso Dio, (...) io non potrei perdonare né a un mio figlio, né a un mio parente una simile ingiuria verso la nostra fede e una simile offesa alla religione cristiana. Di qui il mondo deve comprendere che io amo dal profondo del mio cuore la religione cristiana (...), si levino quindi le leggi (...) e colpiscano il nemico della fede”. Dal testo emerge come Ruggero fosse pronto a mettere la gloria di Dio prima della sua stessa gloria “o ad usare Dio per la sua stessa gloria”, pur nella contraddittorietà del suo operato.</p>

<h2>Guglielmo I “il Malo”: crisi della monarchia.</h2>

<p>Guglielmo I (1154-1166), alla morte di Ruggero II, ereditò il regno, in un periodo particolarmente fragile della monarchia, caratterizzato da una crisi dei rapporti con Roma, dall’accresciuta insofferenza della feudalità e dal ritorno violento della pirateria saracena sulle coste siciliane 37. Con Guglielmo emerge con evidenza l’ambiguità degli usi e costumi normanni: allevato come un principe orientale, aveva un suo harem e si era fatto costruire nella periferia di Palermo delle ville arabe e, in particolare, un fastoso palazzo con giochi acquatici, stagni e giardini meravigliosi dalla tipica atmosfera islamica di cui amava circondarsi, che gli permetteva di isolare la sua corte dal resto del paese. Preferiva l’esistenza segreta, indolente e voluttuosa che vi si conduceva, all’esercizio del potere 38. Suo padre gli lasciò un regno ben organizzato e un corpo di alti funzionari, di grande valore ed abili ministri, ai quali egli affidò totalmente le cure del suo governo. Ma il periodo era estremamente tormentato: il re si conquistò l’appellativo di “Malo”, per la sua inconfondibile tirannia nell’affrontare le questioni di corte e nell’uso del suo potere.</p>

<p>La fine del re e della monarchia normanna erano, comunque, nell’aria, come nelle malinconiche poesie di tanti poeti arabi fuggiti dall’isola. In una situazione così difficile scoppiò anche un tumulto
anti-musulmano, sedato dal sovrano, ma questo equilibrio, frutto di tolleranza e sensibilità politica, era estremamente delicato e non sopravvisse agli Altavilla 40. Emblematico è il fatto che a piangere le
spoglie di Guglielmo I, dopo la morte avvenuta il 7 maggio 1166, vi erano presenti soprattutto “le donne musulmane che, vestite di sacco, scompigliate le chiome, percorrevano in corteo, notte e giorno, le
vie della città” 41.</p>

<h2>Guglielmo II (1166-1189) il Buono e gli accordi con l’Impero.</h2>

<p>Succede al padre minorenne e nei primi anni la reggenza è affidata alla madre Margherita di Navarra, la quale favorisce l'immigrazione dalla Spagna. Sotto la reggenza di Margherita (1161- 1171) governano prima l'emiro degli emiri saraceno Pietro l'Eunuco, costretto a fuggire quando i baroni ribelli scappati al tempo di Guglielmo I tornano in Sicilia e ricostruiscono i castelli; poi Stefano Le Perche, cugino di Margherita, coadiuvato da Pietro di Blois, tutore di Guglielmo, che distribuendo feudi a cavalieri francesi e combattendo la corruzione dei funzionari di cancelleria, provoca l'ira dei baroni locali. A sostegno di Margherita anche il  il protonotaro Matteo d'Ajello e il vescovo di Siracusa Riccardo Palmer, che le toglie il favore nel 1166 a causa della nomina di Stefano di Perche ad arcivescovo di 
Palermo. </p>

<p>1168: si diffonde la voce di una relazione tra la regina e Stefano  di Perche, accusato anche di portare denaro in Francia.  Scoppia una rivolta dei baroni, a seguito della quale Stefano scappa a Gerusalemme e Pietro di Blois in Francia, mentre  Gualtiero Offamilio si impadronisce del potere, governando per 20 anni con il fratello Bartolomeo e il vescovo Palmer. </p>

<p>Guglielmo II, maggiorenne dal 1172, governa in armonia con i feudatari, ma tenta anche di combatterne gli abusi e di rafforzare i poteri inquisitori dei giustizieri. Introduce la figura dei 
curatoli, locatari che si occupano del demanio regio. Protegge i monasteri di qualsiasi ordine, compresi quelli greci, ma non concede loro nuovi beni. La ricchezza della Sicilia sotto Guglielmo II testimoniata dal  Duomo di Monreale, dal palazzo della Cuba e dal completamento del palazzo della Zisa. </p>

<p>Guglielmo II leggeva e scriveva l’arabo e sotto il suo regno navi cristiane trasportavano pellegrini musulmani alla Mecca 50. Riccardo di San Germano ricordava con rimpianto che “al tempo di Guglielmo le leggi e la giustizia si mantenevano in vigore: ciascuno era di sua sorte contento: ovunque pace, ovunque sicurezza: né il passeggero temeva le insidie dei ladri, né il navigante gli assalti dei corsari” 51; lo stesso Dante lo ricorda nel Paradiso della sua Divina Commedia 52. Alla fine del XII risale il diario di viaggio di un musulmano di Valenza, Ibn Giubayr, il quale di ritorno dal pellegrinaggio alla Mecca, fu costretto da una tempesta a sbarcare con i suoi compagni musulmani e cristiani a Messina tra la fine del 1184 e gli inizi del 1185. Scrive di essersi felicemente stupito perché Guglielmo II, contrariamente all’uso corrente, non fece prigionieri i naufraghi. Riferisce, inoltre, che i musulmani residenti a Palermo vivevano una condizione privilegiata, molti di loro vivevano a corte come eunuchi, ciambellani, pubblici ufficiali e alcuni di loro svolgevano incarichi di alta responsabilità; vivevano in agiatezza conformemente alla ricchezza del regno che sembrava uno stato musulmano. Il sovrano conosceva l’arabo, si fregiava del titolo di califfo, proteggeva medici e astrologi, e aveva ancelle e concubine musulmane 53. Meravigliosi monumenti attestano la serenità, la ricchezza e i gusti del nuovo regno: l’abbazia di Monreale, fondata da Guglielmo nel 1180, la Cuba, palazzo arabo che egli si fece costruire nello stesso periodo, e la nuova Cattedrale di Palermo, fondata nel 1185; mai la Sicilia ed i siciliani attraversarono un periodo più felice di quello di Guglielmo il Buono. Il sovrano tentò svariate spedizioni, come quella in Egitto contro il Saladino e contro l’impero bizantino; probabilmente partecipò alla terza crociata.</p>

<h3>Politica estera di Guglielmo II</h3>

<p>Nel 1174 si ha il tentativo di ripresa della politica espansionistica mediterranea che sfocia nel fallimento della spedizione in Egitto in aiuto di Almarico I di Gerusalemme contro i Fatimidi. 
<p>1185: usurpazione della corona bizantina da parte di Andronico I Comneno ai danni del nipote Alessio II. Guglielmo coglie l'occasione dell'arrivo a Palermo di un individuo che pretende di essere Alessio II per attaccare l'Impero, ma, dopo un primo successo a Tessalonica, viene sconfitto dal successore di Andronico, Isacco II Angelo.  </p>

<p>Alleanze matrimoniali con Enrico II d'Inghilterra, di cui Guglielmo sposa la figlia Giovanna, e con <a href="federicoI.html">Federico Barbarossa</a>, al cui figlio Enrico dà in sposa la zia Costanza, figlia di Ruggero II. Il matrimonio, celebrato nella basilica di S. Ambrogio di Milano nel 1186, senza il coinvolgimento del papa, comporta il definitivo riconoscimento internazionale del Regno di Sicilia, ma darà agli Svevi la possibilità di rivendicare il trono di Sicilia alla morte senza eredi dello stesso Guglielmo II. Incerta è la notizia di un giuramento che sarebbe stato prestato durante una curia solenne a Troia, con il quale i baroni del Regno si sarebbero impegnati ad accettare la successione di Costanza ed Enrico in caso di morte senza figli di Guglielmo II. </p>

<p>Nel 1198, dopo la morte di Guglielmo II senza eredi, in virtù della possibilità di ereditare anche per via femminile, principio valido nella legislazione normanna, Enrico VI, come marito di Costanza d'Altavilla, rivendica la corona di Sicilia. Per la Chiesa si presenta il pericolo di una Unio Regni ad Imperum, che porterebbe a un accerchiamento del Patrimonio di S. Pietro da nord e da sud. Federico 
Barbarossa, che non era riuscito ad annettersi militarmente la Sicilia all'impero, sembra possa riuscirci in virtù dell'alleanza matrimoniale con Guglielmo II. Il matrimonio tra Costanza ed Enrico era stato avversato dal cancelliere Matteo d'Aiello, per il rischio di perdita dell'indipendenza siciliana a vantaggio dell'impero, sostenuto dall'arcivescovo di Palermo Gualterio Offamilio. Aiello proponeva il  matrimonio di Costanza con qualche altro principe europeo invece che con Enrico. Ma Guglielmo II, avendo aspirazioni sull'impero d'Oriente, voleva sfruttare l'alleanza con il Barbarossa per raggiungere lo scopo. Certo, Guglielmo, ancora giovane al momento del matrimonio tra Costanza ed Enrico, non poteva immaginare che sarebbe morto senza eredi. Dopo il matrimonio, il papa scomunica il patriarca di Aquileia, celebratore del rito, ma poi non può dedicarsi allo scontro col Barbarossa a causa della conquista di Gerusalemme da parte dell'ayyubida Saladino (1187). Proprio Guglielmo e Federico Barbarossa approfittano dell'evento per preparare una crociata e dimostrarsi ardenti difensori della fede. (è la spedizione nella quale, nel 1190, Barbarossa muore annegato).</p>

<h2>Tancredi: conte di Lecce e re di Sicilia.</h2>

<p>Tancredi da Lecce era il figlio naturale di Ruggero, duca di Puglia, e di Emma dei conti di Lecce 55; egli aveva, altresì, un fratello di nome Guglielmo 56. La condizione di nascita dei due figli, Tancredi e Guglielmo, li escludeva, potenzialmente, dalla successione al trono. Alla morte di Ruggero II, suo nonno, il successore è Guglielmo I “il Malo”, il quale si adoperò in tutti i modi per rendere difficile l’esistenza di Tancredi. Egli, divenuto adolescente, si unì al gruppo dei ribelli di corte e partecipò ad un fallito attentato contro suo zio Guglielmo, nella rivolta del 1161; Guglielmo lo fece così esiliare a Costantinopoli. Tancredi si dedicò allo studio delle lettere (in particolare della lingua greca), dell’algebra, dell’astrologia e della musica. Lì rimase fino alla morte di suo zio. Durante il regno di Guglielmo II il Buono, Tancredi conquistò simpatie e riconoscimenti: dimostrò di essere un suddito fedele, diede buone prove delle sue capacità belliche nel corso della guerra contro l’imperatore bizantino Andronico. Nel 1166 Tancredi riacquisirà il feudo di Lecce 57 che dopo il 1156 fu trasformato in contea ed assegnato a lui 58 . Nel 1174 è a capo della spedizione siciliana contro Alessandria d’Egitto. Nel 1176 compare come capo dell’esercito che si scontrò con Cristiano di Magonza e nel 1184 il re organizzò una imponente spedizione contro l’Impero bizantino, con una flotta di trecento navi che affidò agli ordini di Tancredi 59 , nelle vesti di comandante supremo della flotta normanna, ovvero <i>magister comestabulus totius Apuliae et Principatus Capue</i> 60 , ruolo che gli permise di guadagnarsi anche gloria militare. L’esperienza accumulata nell’amministrazione dei territori continentali del regno, alla morte di suo zio, gli permise di rientrare nella cerchia dei possibili pretendenti alla corona; anzi, fra i baroni normanni, il maggior pretendente, perché unico discendente maschio rimasto in vita di sangue normanno. Ma qualcosa impedì la sua immediata incoronazione. Enrico VI, figlio di Federico Barbarossa, sacro romano imperatore, grazie ad un’abilissima mossa diplomatica di suo padre, aveva sposato Costanza d’Altavilla, figlia di Ruggero II; ciò gli dava la prerogativa di poter “pretendere” la corona, grazie al sangue normanno della sua sposa. Appoggiare Tancredi voleva dire sperare in un riconoscimento papale, grazie alle avversioni che il papato nutriva nei confronti dell’impero svevo; attorno a Tancredi si coalizzò allora una parte della nobiltà, l’alto clero siciliano e le borghesie mercantili di Palermo e Messina. Intanto Enrico era impegnato nelle complicate questioni del regno germanico e suo padre, Federico I il Barbarossa, era in Terrasanta e ivi perse la vita. Nel 1189 Tancredi, prescelto dai <i>Comites et Barones</i> e dai Domini Curiae riuniti in Palermo, grazie anche all’abile politica del cancelliere Matteo, fu incoronato re di Sicilia e riconosciuto come tale da Papa Clemente III 61. La politica papale, infatti, già da Onorio II nel 1127, mirava a tenere ben separati il regno del sud e quello germanico per timore dell’accerchiamento dei territori pontifici ad opera di una sola grande potenza. Inoltre, Tancredi, per entrare nelle simpatie del Papa, aveva fatto erigere, alla periferia di Lecce, l’incantevole chiesa dei SS. Niccolò e Cataldo, in segno di gratitudine verso l’infinita bontà di Dio – com’è possibile leggere sull’architrave della porta d’ingresso – e come voto, affinché la stirpe del re potesse governare prosperosamente e a lungo sulla contea. Primo pensiero del nuovo re fu di comporre il dissidio tra cristiani e arabi scoppiato alla morte di Guglielmo. È proprio nelle capacità dell’ultimo normanno che Ugo Falcando ripone le sue speranze di difesa e tutela del regno siciliano. A suo avviso, Tancredi poteva essere un re capace di conciliare tutte le parti avverse all’interno del regno normanno: cristiani e arabi, nobiltà e feudalità, autoctoni e invasori, per poter creare, in tal modo, una coalizione capace di combattere lo svevo “invasore”. Riferisce Siragusa che “se i cristiani non discordassero dai saraceni, Tancredi potrebbe respingere le armi straniere e restaurare la monarchia che ora sembra perduta” 62 . Falcando riferisce infatti che l’unica possibilità per scacciare la potenza invasiva dell’impero e del suo esercito, è la concretizzazione dell’unità, resa oltremodo difficile dalla presenza di realtà le più disparate, e a livello politico e religioso ed etnico 63. La convivenza con gli arabi, poi, non è mai stata semplice, se non quando la presenza reale si faceva avvertire forte. Il Falcando riserva un ruolo di rilievo alla necessità della concordia fra cristiani e arabi 64 contro i barbari. Egli si riferisce alle truppe sveve, che potranno essere sconfitte solo da un re che renderà possibile l’unione degli elementi del regno, di cui fa parte anche una minoranza musulmana. Il riferimento a Tancredi è evidente. Il periodo normanno si conclude con la scomparsa di Tancredi. Sarà, però, anche di sangue misto normanno l’imperatore Federico II, il quale porterà a termine il compito di sintesi tancredina tra la cultura normanna e quella islamica.</p>

<section aria-label="End">
<a href="aztechi.html">&#171; Gli aztechi</a>
<a href="index.html">Index</a>
<a href="carlo_magno.html">Carlo Magno &#187;</a>
</section>

</div>

</body>
</html>
