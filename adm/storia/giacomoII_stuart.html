<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="Giacomo II Stuart"/>
    <title>Giacomo II Stuart</title>
    <link rel="stylesheet" type="text/css" href="../style.css" media="screen">
</head>

<body>

<nav>
    <ul>
        <li><a class="navbar" href="../index.php">Search</a></li>
        <li><a class="navbar" href="../documentation.html">Documentation</a></li>
    </ul>         
</nav>
      
<div class="content">
 
<h1>Giacomo II Stuart</h1>

<p>Carlo II morì nel febbraio 1685 e la successione toccò a Giacomo II Stuart (1685-88), che si dichiarava apertamente cattolico ma intendeva tener distinta la sua fede privata dalle funzioni pubbliche di re e capo della chiesa. Giacomo aveva avuto da un primo matrimonio due figlie, Maria e Anna, nate nel 1662 e nel 1665 ed educate nella fede protestante; rimasto vedovo, si era risposato nel 1673 con una principessa cattolica italiana (appartenente alla famiglia degli Este), ma dopo dodici anni di matrimonio era ancora privo di eredi, perché nessuno dei dieci figli avuti dalla moglie era sopravvissuto di molto alla nascita. La successione alla corona continuava a spettare a Maria e il rischio che si consolidasse una dinastia cattolica si stava allontanando. Benché Giacomo II avesse ripreso subito a convocare il parlamento, gli furono attribuite tendenze assolutistiche. I suoi buoni rapporti con Luigi XIV, che nel 1685 aveva abrogato l’editto di Nantes, apparivano poco rassicuranti. Il re, dirottando abusivamente i finanziamenti destinati alla flotta, aveva inol-
tre istituito un esercito permanente (come in Francia e nel Brandeburgo) di 20 000 uomini, contro il principio che solo il parlamento, e solo in caso di guerra, aveva il potere di creare una forza armata. Dopo aver ignorato più volte il Test Act con la nomina di cattolici a importanti cariche civili e militari, nel 1687 Giacomo emanò una Dichiarazione di indulgenza che dava libertà di coscienza e di culto ai cattolici e anche ai dissidenti evange-
lici; il parlamento, che rifiutava di abrogare il Test Act, venne sciolto. Il 7 maggio del 1688 il re riconfermò la Dichiarazione di indulgenza e ordinò che i parroci ne dessero lettura da tutti i pulpiti. La chiesa anglicana pose fine alla sua abituale subordinazione alla corona e si rifiutò di seguirla sulla strada che con tutta evidenza conduceva alla restaurazione cattolica e all’assolutismo in stile francese; anche quei non conformisti che l’anno precedente avevano accolto con favore la Dichiarazione si schierarono contro Giacomo. L’8 giugno alcuni vescovi che apertamente giudicarono illegale la condotta del sovrano furono fatti arrestare.</p>

<h2>La “gloriosa rivoluzione”</h2>

<p>Lo scontro con le varie forze di opposizione era cominciato quando, già dal mese di gennaio, era a tutti noto che la regina era incinta. Con la nascita
di un erede maschio, il 10 giugno, apparve chiaro che l’Inghilterra era destinata a diventare un regno cattolico. Nel giro di poche settimane whigs
e tories si trovarono pienamente d’accordo sulla decisione di chiedere aiuto a Guglielmo d’Orange, che nel 1674 aveva ripreso nella Repubblica olandese le funzioni di <i>statolder</i> (rimaste vacanti dal 1650) etre anni dopo aveva sposato la figlia maggiore di Giacomo, Maria.

Guglielmo accettò di intervenire in Inghilterra per salvare la religione riformata e preparò una spedizione di 12 000 uomini che sbarcò il 15 novembre 1688. Senza bisogno di combattere, in pochi giorni fu possibile rovesciare Giacomo II, che, dopo molte esitazioni e vedendo dissolversi le deboli forze a lui favorevoli, si risolse a fuggire in Francia. La legalità pubblica si trovò così sospesa. I capi della rivoluzione offrirono il potere provvisorio a Guglielmo d’Orange e al posto di un regolare parlamento alla fine del gennaio 1689 fu convocata una informale convention (“assemblea”) con il compito di sanare la frattura costituzionale. Solo l’Irlanda si sollevò in difesa del sovrano. Nel marzo 1689 Giacomo stesso venne nell’isola a comandare i suoi seguaci, ma fu sconfitto e si ritirò definitiva mente in Francia, dove morì nel 1701.</p>

<h2>l nuovo assetto costituzionale</h2>

<p>Il parlamento-convenzione aveva intanto trovato un accordo, dopo una difficile discussione, su come portare a compimento gli eventi rivolu-
zionari dei mesi precedenti. Il 23 febbraio Maria Stuart e Guglielmo d’Orange furono proclamati congiuntamente sovrani d’Inghilterra e accettarono la Dichiarazione dei diritti che fu loro presentata, comunemente nota come <b>Bill of Rights</b> e successivamente trasformata in legge con un atto del parlamento. Nei suoi tredici articoli il documento stabiliva in maniera netta i diritti del parlamento nei confronti del re. Il sovrano non poteva sospendere l’esecuzione delle leggi approvate dal parlamento; non poteva, senza il consenso del parlamento, riscuotere imposte e mantenere un esercito in tempo di pace; doveva garantire elezioni frequenti e libere del parlamento e la completa libertà di discussione all’interno dell’assemblea. Sciolta la Convenzione del 1689, un vero parlamento fu eletto nel 1690 e una legge del 1694  stabilì  che  le  elezioni  dovevano  avvenire  con una cadenza massima di tre anni (portata però a sette nel 1716). Altri articoli del Bill of Rights riguardavano i diritti degli inglesi: la presentazione di petizioni al re, il processo con la giuria, il divieto di pene «crudeli e inusitate», il porto d’armi (non consentito ai cattolici).  Un’altra  legge  del  1689  fece dell’Inghilterra  il primo paese europeo che adottava un’ampia tolleranza religiosa. Essa si applicava a tutti i non conformisti; nei confronti dei cattolici erano mantenute le penalità (destinate peraltro a cadere in desuetudine nel corso  del  Settecento)  che  colpivano i lloro culto e li obbligava a praticarlo in segreto. Restava in vigore anche il Test Act, che escludeva dalla vita pubblica i non anglicani e soprattutto i cattolici. Nel 1695 l’abolizione delle leggi sulla censura consentì una piena libertà di stampa. Già dal 1679, infine, era in vigore la legge sulla tutela dalle misure arbitrarie di polizia, nota come <b>Habeas Corpus</b>. </p>

<h2>Il sistema politico inglese</h2>

<p>Maria Stuart e Guglielmo III d’Orange morirono rispettivamente nel 1701 e nel 1702, senza lasciare figli. In Olanda, le cui sorti si vennero a separa-
re da quelle dell’Inghilterra, la funzione di <I>statolder</i> rimase di nuovo vacante per diversi decenni. In Inghilterra si venne a prospettare una 
nuova crisi dinastica. La successione toccava per il momento ad Anna (1702-14), sorella minore di Maria, ma nessuno dei numerosi figli nati dal suo matrimonio con un principe della casa regnante in Danimarca era riuscito a sopravvivere all’età infantile. Le eventuali aspirazioni della dinastia Stuart rappresentate da Giacomo Edoardo, il figlio di Giacomo II nato nel 1688, furono tacitate in anticipo con un intervento del parlamento, la legge di successione (Act of Settlement) del 1701. Dopo Anna la corona sarebbe passata alla moglie del duca di Hannover, Sofia, una nipote di Giacomo I Stuart nata nel 1630. Questa legge fu un tangibile segno della potenza raggiunta dal parlamento e allo stesso tempo del ruolo di fattore di stabilizzazione che esso aveva assunto nella vita politica inglese. Per tutto il periodo 1689-1715 i sovrani regnanti mantennero il potere di governo e quello di nominare e licenziare i ministri. Con il suo diritto di nominare nuovi lords il re aveva inoltre un certo controllo sulla camera alta, nella quale tuttavia i 
lords sedevano normalmente per diritto ereditario e rappresentavano solo se stessi. Un vero e proprio sistema parlamentare, con la necessità di una fiducia formale del parlamento nei confronti del primo ministro e del governo (e quindi l’obbligo di dimissioni in caso di sfiducia), cominciò ad affermarsi soltanto nel corso del Settecento. Sin dal principio, tuttavia, il regime creato dalla rivoluzione del 1688 fu caratterizzato dagli accesi dibattiti che si svolgevano nella camera dei comuni elettiva e da un governo che riferiva al parlamento sulla sua attività.</p>

<h2>I gruppi politici </h2>

<p>La vita politica inglese dipese perciò in qualche misura dalla formazione di maggioranze e minoranze e dalla competizione, in occasione di elezioni e all’interno del parlamento, fra i due raggruppamenti dei whigs e dei tories. Ma solo sul finire del XVIII secolo da essi sarebbero sorti i partiti che avranno il nome di liberale e conservatore; per tutta la prima fase della loro storia whigs e tories, pur alternandosi nell’esprimere i governi, furono 
unioni fluide fra deputati , prive di basi organizzate fuori del parlamento e soggette a forti condizionamenti da parte del sovrano regnante.
È ancora oggetto di discussione se i due raggruppamenti avessero caratteristiche sociali ben differenziate. Tutti i deputati appartenevano al ceto dei proprietari terrieri. Erano però i tories a rappresentare la pura proprietà terriera (il landed interest, come dicono gli storici inglesi), mentre i 
whigs rappresentavano piuttosto il moneyed interest (l’interesse danaroso o, se vogliamo, capitalista), essendo maggiormente coinvolti nel commercio, nei prestiti allo stato e nel rinnovamento agronomico ed economico delle campagne. Nel parlamento figuravano comunque anche professionisti (soprattutto avvocati) e uomini che erano stati al servizio della corona come militari o funzionari civili. Differenze anche più nette si lasciano meglio scorgere se guardiamo agli scontri politici dei decenni fra XVII e XVIII secolo o alle future prospettive dell’Inghilterra come paese della borghesia industriale. I 
tories rifiutavano l’idea della sovranità condivisa fra re e parlamento, non avevano rinunciato alla monarchia di diritto divino e negavano che nel 1688 ci fosse stata una rivoluzione; erano rigidi difensori delle prerogative della chiesa anglicana e mostravano una spiccata avversione nei confronti delle sette non conformiste, la cui libertà di culto era invece difesa dai whigs. Gli uni e gli altri concordavano solo nell’opporsi alla libertà dei cattolici. Essendo i più risoluti sostenitori del regime sorto nel 1688, i whigs dettero fino al 1710 il principale appoggio parlamentare ai governi, venendo poi sostituiti dai tories.</p>


<footer>
<p><b>Bill</b> Nel linguaggio inglese si dice Bill il progetto di legge presentato di fronte al parlamento e Act la legge approvata.</p>
<p><b>Habeas Corpus</b> Parole tratte dalla formula latina medievale che si rivolgeva alla polizia e le ordinava di portare la persona (il corpo) del
prigioniero davanti al giudice per fargli convalidare l’arresto, che altrimenti diventava illegale.</p>
</footer>

<section>
<a href="carloII_stuart.html">&#171;Carlo II Stuart</a>
<a href="index.html">Index</a>
<a href="hannover.html">L’avvento degli Hannover &#187;</a>
</section>

</div>

</body>
</html>
