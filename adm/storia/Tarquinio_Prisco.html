<!DOCTYPE html>
<html lang="en">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Tarquinio Prisco">
	<title>Tarquinio Prisco</title>
	<link rel="stylesheet" type="text/css" href="../style.css" media="screen">
</head>

<body>

<nav>
	<ul>
		<li><a class="navbar" href="../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Tarquinio Prisco</h1>

<p>La Roma delle origini fu una città abitata da Latini e Sabini. Recenti scoperte archeologiche — resti di fortificazioni sul Palatino — hanno confermato che la sua fondazione è avvenuta nel secondo quarto dell’VIII secolo a.C. Gli Etruschi vi presero il sopravvento alla fine del VII secolo a.C. e non mancano storici che riconducono lo stesso nome della città a quello della <i>gens</i> etrusca «Ruma», così che Roma corrisponderebbe a un patronimico. <br> La sua posizione privilegiata sull’asse commerciale che univa l’Etruria alla Campania rappresentò l’elemento chiave dell’intervento etrusco. Peraltro gli Etruschi erano già insediati sulla riva destra del Tevere, proprio di fronte ai Latini: prova ne sia che, ancora in epoca augustea, l’attuale Trastevere veniva chiamato <i>litus tuscus</i> (sponda etrusca) o <i>ripa veiens</i> (riva di Veio). Il ponte che attraversava il Tevere era costituito da tavole attaccate le une alle altre, donde il nome di ponte Sublicio (dal verbo latino <i>subligare</i>, ossia legare); i Latini l’avevano così voluto per poterlo distruggere rapidamente, in caso di attacco proveniente dalla riva destra. La strada che passava per il ponte Sublicio incrociava la via Salaria, sulla quale viaggiava il sale, merce preziosa che dalle saline della foce del Tevere veniva trasportata verso le regioni interne dell’Italia e la costa adriatica. Si capisce insomma come per gli Etruschi risultasse imprescindibile impadronirsi di un nodo di comunicazioni tanto vitale per le loro attività commerciali.</p>

<h2>L'ascesa di Tarquinio Prisco</h2>

<p>Gli storici romani confermano l’avvento degli Etruschi, ma lo spiegano nei termini di una presa di potere da parte di un avventuriero originario di Tarquinia, Tarquinio Prisco che, secondo Tito Livio (<a href="../lingue/latino/autori/Titus_Livius/ab_urbe_condita.html">par.34, Libro 1, Ab Urbe Condita</a>), si chiamava in origine Lucumone. Suo padre, il corinzio Demarato, dopo essere stato scacciato dalla patria in seguito a disordini politici, si era rifugiato a Tarquinia intorno al 650 a.C. Qui, provvisto a quanto pare di notevoli ricchezze, aveva sposato un’etrusca. Alla sua morte il figlio, ancora con il nome di Lucumone, ne aveva ereditato i beni. Sposatosi con una nobildonna di Tarquinia, Tanaquil, egli nutriva grandi ambizioni sociali e politiche, ma la ricchezza e il matrimonio di prestigio non lo aiutarono a vincere il disprezzo della sua città per il figlio di uno straniero proscritto. La coppia decise allora di cercare un’altra città, dove fosse più facile trovare uno sbocco a progetti ambiziosi. Fu scelta Roma, città di recente fondazione e all’epoca governata dal re Anco Marzio. La leggenda racconta che al momento del loro arrivo presso il colle Gianicolo, alle porte di Roma, un'aquila afferrò il copricapo di Lucumone e, dopo aver roteato più volte intorno a lui, glielo ripose sulla testa. Tanaquil, da buona etrusca avvezza a interpretare i presagi, spiegò al marito che il comportamento dell’aquila, inviata dagli dèi, gli annunciava un luminoso destino. Acquistata una casa a Roma, la coppia mise a profitto ricchezze e ospitalità a favore di molta gente. Lucumone mutò allora il nome in Tarquinio, divenendo ben presto il principale consigliere di Anco Marzio. Alla morte di quest’ultimo, nel 616 a.C., Tarquinio riuscì a farsi proclamare re a furor di popolo, il primo di una dinastia reale di origine etrusca.

<p>Il secondo, Servio Tullio, ci è noto grazie a una fonte etrusca, fatto molto raro. In un affresco della tomba Francois a Vulci è raffigurato uno scontro fra guerrieri etruschi, di ognuno dei quali è indicato il nome. Vediamo un generale, chiamato Macstrna, che libera uno dei suoi compagni, Caile Vipinas, mentre tutt’attorno si combatte una battaglia in cui vengono uccisi molti personaggi, uno dei quali è identificato con il nome di Cneve Tarchunies Rumach, altrimenti conosciuto come Gneo Tarquinio di Roma. Servio, come attestato anche dal nome, era di umili origini; nacque infatti da una prigioniera di guerra (che si racconta fosse stata nobile nella sua città) ridotta a servire il focolare domestico del re Tarquinio Prisco. </p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
