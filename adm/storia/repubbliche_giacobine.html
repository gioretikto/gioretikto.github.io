<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Le Repubbliche «Giacobine» in Italia"/>
	<title>Le Repubbliche «Giacobine» in Italia</title>
	<link rel="stylesheet" type="text/css" href="../style.css" media="screen">
</head>

<body>

<nav>
	<ul>
		<li><a class="navbar" href="../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<div class="content">

<h1>Le Repubbliche «Giacobine» in Italia</h1>

<h2>UN NUOVO ORDINE POLITICO</h2>

<p>L’ingresso degli eserciti francesi nel 1796 segna in Italia una svolta storica di capitale importanza: crollano i vecchi Stati e si formano organismi politici nuovi, prima le cosiddette “repubbliche giacobine” (la Cispadana, la Traspadana, la Partenopea), poi strutture statali più vaste, come la Repubblica cisalpina, che diviene Repubblica italiana ed infine Regno d’Italia. Con l’affermarsi del regime napoleonico, instauratosi dopo il colpo di Stato del 18 brumaio 1799, altri organismi secolari, come il Regno di Napoli, passano sotto il dominio dei congiunti di Napoleone; notevoli estensioni del territorio italiano sono annesse direttamente allo Stato francese (Piemonte, Toscana, Lazio). Queste strutture statali,  ispirate al modello francese, hanno caratteri  decisamente  moderni nella pubblica amministrazione, nell’apparato giudiziario (si estende all’Italia il Codice napoleonico), nell’esercito, nella scuola (Napoleone istituisce ginnasi e licei statali per formare dei funzionari fedeli allo Stato, eliminando il monopolio ecclesiastico sull’istruzione). In tal modo nell’Italia napoleonica si forma un corpo di funzionari pubblici, di ufficiali, di insegnanti: è un fenomeno sociale nuovo e rilevante che contribuisce a dare una fisionomia più moderna ai ceti medi italiani, che, come era inevitabile in un paese estremamente arretrato, erano privi di coscienza sociale, di peso politico e culturale. Questi ceti avranno un ruolo determinante, nei decenni successivi, nelle vicende della rivoluzione nazionale.

<p>Sin dalla primavera del 1796 Bonaparte aveva messo mano all’organizzazione politica dell’Italia settentrionale, mostrando un’abilità pari a quella militare. Contemporaneamente fu attentissimo a utilizzare tutti i mezzi di comunicazione del tempo – stampa, avvisi, proclami, immagini – per propagandare i suoi successi, per sostenere i suoi piani, per imporsi all’opinione pubblica e ai politici di Parigi: un disegno che rispondeva all’esigenza di mostrare, accanto a quelli militari, anche i suoi meriti civili. Nel dicembre 1796 fu creata in Emilia e Romagna la <b>Repubblica cispadana</b>. Nel giugno 1797 si formarono la Repubblica ligure e, sui territori occupati della Lombardia, la <b>Repubblica cisalpina</b>, con la quale a luglio si fuse la cispadana. <br> A questa prima fase, compiuta sotto il diretto controllo di Bonaparte (che rientrò in Francia nel novembre 1797), ne seguì una seconda tra il ’98 e il ’99. Nel febbraio 1798 i francesi intervennero a Roma – dove, nella repressione di un tentativo giacobino, era stato ucciso un generale francese – e proclamarono la <b>Repubblica romana</b>, che comprendeva il Lazio, l’Umbria e le Marche. Pio VI fu deposto e trasferito in Toscana: portato in seguito in Francia, e dichiarato prigioniero di Stato, morì nel 1799. Alla fine del 1798, inoltre, la riapertura delle ostilità contro la Francia da parte delle potenze alleatesi dopo la spedizione napoleonica in Egitto indusse il Regno di Napoli ad attaccare la Repubblica romana. Dopo qualche iniziale successo, le truppe borboniche furono respinte e Napoli fu occupata dal generale Championnet, che qualche giorno dopo vi proclamò la <b>Repubblica partenopea</b> (gennaio 1799). </p>

<h2>I CARATTERI DELLE REPUBBLICHE «GIACOBINE»</h2>

<p>Passate alla storia come Repubbliche «giacobine», le repubbliche italiane non ebbero in realtà mai caratteristiche tali da richiamare il radicalismo rivoluzionario. Le Costituzioni repubblicane furono tutte modellate sulla Costituzione francese del 1795: alcune furono direttamente imposte dai francesi, come quella cisalpina – redatta da Bonaparte stesso – e quella romana, altre furono preparate da
commissioni italiane, come quella napoletana – elaborata sotto la direzione di Mario Pagano – che fu, per il suo contenuto democratico, quella che più si allontanò dal modello francese. Due Costituzioni, la ligure e la cispadana, non rispettarono il principio della separazione fra Chiesa e Stato, presente nel testo del ’95, ma dichiararono il cattolicesimo religione di Stato. <br> Sia Bonaparte sia i suoi successori in Italia si appoggiarono ai nobili e ai borghesi di orientamento moderato, salvo utilizzare contro di essi, al
momento opportuno, gli elementi più radicali o «giacobini». Il controllo dei francesi si tradusse anche nella nomina diretta dei membri degli organi legislativi e di governo, nonché nella loro sostituzione o reintegrazione a seconda del maggiore o minore allineamento alla oscillante politica del Direttorio o a quella dei comandanti militari in Italia.</p>

<h2>RIFORME E DIBATTITO PUBBLICO</h2>

<p>La presenza e l’egemonia francese diedero tuttavia l’avvio a una serie di profonde riforme anche al di fuori dell’ambito dell’organizzazione politica: come l’introduzione dello stato civile, l’abolizione di maggiorascati e fidecommessi – che impedivano il
frazionamento e la vendita dei beni di origine feudale –, la soppressione degli enti religiosi e l’inizio della vendita dei loro beni (beni nazionali). Alcune di queste riforme rimasero allo stato di pura enunciazione, soprattutto quelle miranti a una modifica degli assetti proprietari nelle campagne e alla costituzione di una diffusa piccola proprietà contadina: non ebbero alcun seguito, infatti, le proposte in questa direzione avanzate nella Repubblica romana dove, soprattutto nella campagna intorno a Roma, era presente un’imponente proprietà latifondistica. <br> Altrettanto e forse più significativo delle realizzazioni politiche e amministrative fu, negli anni ’96-99, lo sviluppo di un vivacissimo dibattito che si svolse sui giornali e in una diffusa pubblicistica. Utopisti e riformatori, rivoluzionari e moderati – come Melchiorre Gioia, Matteo Galdi, Enrico Michele L’Aurora e il più radicale Vincenzio Russo – si impegnarono in una riflessione sulle forme politiche, sui problemi economici, sui possibili destini unitari della penisola. Consapevoli del limitato consenso di cui potevano godere fra i ceti popolari (ne è conferma la costante attenzione per l’istruzione pubblica), tanto i moderati quanto i giacobini ritennero di dover utilizzare i ristretti margini consentiti alla loro azione dagli interessi francesi. Si venne così formando un personale politico che troveremo attivo durante l’impero napoleonico e, in parte, anche successivamente negli anni della restaurazione assolutista.</p>

<h2>LA RESISTENZA DEI CETI POPOLARI</h2>

<p>I ceti popolari rimasero sempre estranei o avversi al dominio francese. Nell’aprile 1797, per esempio, furono assalite le truppe francesi di stanza a Verona (le Pasque veronesi): un episodio che servì a giustificare il duro intervento di Bonaparte contro la Repubblica di Venezia. A Napoli invece, nel 1799, i popolani («lazzaroni») si opposero violentemente all’ingresso dei francesi in città. Questa estraneità e ostilità si estese anche alle Repubbliche giacobine. Quando il controllo francese sull’Italia cominciò a vacillare, alla fine del ’98 e nel ’99, si registrarono numerosi episodi di sollevazioni popolari – la cosiddetta <b>insorgenza</b>. <br> Nell’Italia meridionale, in particolare, i contadini non videro realizzarsi alcun vantaggio immediato per le loro durissime condizioni a opera del nuovo regime repubblicano: le norme che abolivano i diritti feudali e garantivano la continuità degli usi civici giunsero troppo tardi (alla fine di aprile 1799). Fu agevole quindi per il cardinale <b>Fabrizio Ruffo</b>, emissario dei Borbone, sollevare i contadini e guidare l’armata della Santa Fede – di cui facevano parte anche bande di briganti – contro la Repubblica giacobina. La conquista di Napoli a opera dei sanfedisti (giugno 1799) consentì il ritorno dei Borbone che effettuarono una durissima repressione. Fra gli altri furono giustiziati Mario Pagano, Vincenzio Russo, domìni austriaci Francesco Caracciolo ed Eleonora de Fonseca Pimentel. La fine prematura della Repubblica partenopea (durata solo sei mesi) diede spunto allo scrittore politico <b>Vincenzo Cuoco</b> per rivolgere pesanti accuse all’astrattismo dei patrioti e al carattere «passivo» della rivoluzione napoletana (nel celebre <i>Saggio storico sulla rivoluzione napoletana del</i> 1799, del 1801). Certo è che l’episodio sanfedista testimoniava della difficoltà di coinvolgere le masse contadine nella rivoluzione «borghese», difficoltà che anche la Francia conosceva in quegli anni con l’endemica ribellione vandeana.</p>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="sulfides.html">Sulfides&#187;</a>
</section>

</div>

</body>
</html>
