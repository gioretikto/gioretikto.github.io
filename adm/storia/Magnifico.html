<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Lorenzo de' Medici">
	<title>Lorenzo de' Medici</title>
	<link rel="stylesheet" type="text/css" href="../style.css" media="screen">
</head>

<body>

<nav>
	<ul>
		<li><a class="navbar" href="../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Lorenzo de' Medici</h1>

<p>Fu il membro più illustre della dinastia dei Medici, giustamente chiamato "il Magnifico": abile politico, grande mecenate e umanista, incarnò l'ideale rinascimentale dell'uomo come nessun altro e condusse Firenze a uno dei suoi più grandi periodi di splendore.</p>

<p>Lorenzo nacque il primo dell’anno del 1449 in un momento di piena ascesa politica per la sua famiglia. Suo nonno, Cosimo il Vecchio, patriarca dei Medici, aveva giocato abilmente le sue carte per garantirsi contemporaneamente il sostegno di numerosi politici e delle corporazioni del commercio e dell’artigianato, erigendosi a difensore degli interessi dei cittadini comuni e della borghesia di fronte all’aristocrazia. Le istituzioni fiorentine erano formalmente repubblicane, ma in pratica l'oligarchia dettava la politica e l'influenza di ogni famiglia era determinata dal suo patrimonio e dalle alleanze che riusciva a stabilire sia a Firenze sia nelle altre grandi città.</p>

<p>Cosimo aveva rafforzato la banca dei Medici fondata da suo padre creando filiali in varie città d'Europa e diventando il principale finanziatore del Papato. Questa influenza permise alla famiglia di condurre di fatto la fazione popolare delle istituzioni fiorentine. Ma il figlio maggiore di Cosimo e padre di Lorenzo, Piero, non fu così fortunato: chiamato "il Gottoso" a causa della malattia di cui soffriva, riuscì a tenere le redini della famiglia per appena cinque anni, durante i quali diverte affrontare la crescente opposizione da parte della nobiltà fiorentina, che non vedeva di buon occhio l'ascesa della borghesia. <br>Alla fine della sua vita, il vecchio Cosimo vide suo nipote Lorenzo come il futuro della famiglia e lo stesso Piero, consapevole del suo precario stato di salute, iniziò ad affidare gli aspetti diplomatici delle attività bancarie a suo figlio dall'età di sedici anni. Tra il 1465 e il 1466 si recò a Milano, Venezia, Napoli e Roma, principalmente per occuparsi di questioni finanziarie, ma anche per entrare in contatto con i sovrani con i quali Firenze aveva alleanze o aspirava ad averle. Quella previsione si rivelò tempestiva perché, consumato dalla malattia, Piero sarebbe morto tre anni dopo, lasciando i suoi figli Lorenzo e Giuliano, rispettivamente di venti e sedici anni, a capo della famiglia.</p>

<h3>Donne straordinarie</h3>

<p>Le donne hanno avuto un ruolo importante nella vita di Lorenzo. Se dal ramo paterno il giovane ereditò ricchezza, potere e influenza, dal materno ricevette una splendida formazione e una grande passione per l'umanesimo e le arti. Sua madre, Lucrezia Tornabuoni, era una donna altamente istruita e rispettata: scriveva poesie, sponsorizzava artisti e scrittori e grazie a lei Lorenzo crebbe insieme a figure come Botticelli, Poliziano e Pico della Mirandola. Si occupava anche di affari bancari e fu una grande alleata di Lorenzo fino alla fine dei suoi giorni.</p>

<p>Lucrezia scelse anche la moglie di Lorenzo, Clarice Orsini, una giovane donna appartenente alla nobiltà romana. Il loro era un matrimonio di convenienza – i Medici aggiunsero al proprio status il prestigio e la ricchezza degli Orsini –, ma i due giovani inizialmente non sembravano destinati a essere felici insieme: Clarice aveva ricevuto un'educazione religiosa in contrasto con la vita dissoluta di Lorenzo, che aveva una relazione con una donna sposata, Lucrezia Donati, a cui dedicò molti sonetti. Tuttavia, nel tempo sono stati uniti da un sentimento di affetto e rispetto, rafforzato dalle capacità diplomatiche e dai contatti di Clarice a Roma, che furono fondamentali in diverse occasioni.</p>

<p>La terza donna chiave nella vita del Magnifico, nel bene e nel male, fu sua sorella maggiore Bianca. Suo marito apparteneva alla famiglia Pazzi, che guidava la fazione aristocratica contro i Medici: il loro era stato un matrimonio d'amore, osteggiato da entrambe le famiglie. Sebbene all'inizio le nozze avvicinarono Medici e Pazze, in breve tempo divennero la miccia che diede fuoco alla più grande tragedia della vita di Lorenzo.</p>

<h3>L’era degli artisti</h3>

<p>Lorenzo era, fin da giovane, un amante delle arti. Era cresciuto circondato dalla cerchia di intellettuali protetti da sua madre e aveva imparato, tra le altre discipline, la retorica, la poesia e la musica. Per tutta la sua vita la poesia fu la sua grande passione, in particolare sonetti romantici e testi bucolici. Le sue opere sono impregnate della sua convinzione sulla fragilità della vita e sulla necessità di goderne, come si evince dai alcuni suoi versi contenuti nei Canti Carnascialeschi. La più famosa composizione di Lorenzo è forse la Canzone di Bacco: “Quant’è bella giovinezza, / che ci fugge tuttavia! / Chi vuol esser lieto, sia: / di doman non v’è certezza”.</p>

<p>Da quando salì al potere, Lorenzo continuò il lavoro di patrocinio dei suoi genitori. Sotto la sua protezione, geni come Sandro Botticelli, Michelangelo o Leonardo da Vinci – di cui si dice che Lorenzo non seppe apprezzare appieno le doti artistiche, concentrandosi piuttosto su quelle di inventore – svilupparono i loro talenti. Il suo grande progetto fu la creazione di un'accademia d'arte nel Giardino di San Marco, dove furono accolti alcuni degli artisti più promettenti della città, in particolare un giovane Michelangelo che conquistò l'ammirazione e la stima personale di Lorenzo.</p>

<p>Oltre al suo genuino amore per l'arte, il patrocinio del Magnifico aveva una funzione politica molto importante: da un lato, la sua intenzione era di rendere Firenze il punto di riferimento per le città italiane; e dall'altro, dando lavoro alle arti, ai mestieri e ai sindacati, fu assicurato il sostegno del popolo, i cui rappresentanti partecipavano alla politica municipale e costituivano il principale sostengo del settore popolare contro il lato aristocratico.</p>

<h2 id="pazzi">La congiura dei Pazzi</h2>

<p>Nel 1473 il duca di Milano Galeazzo Maria Sforza aveva messo all'asta la città di Imola che, a ridosso dei possedimenti fiorentini, faceva gola sia ai Medici sia al pontefice, <a href="SistoIV.html">Sisto IV</a>, il francescano genovese Francesco della Rovere, che intendeva servirsi del soglio pontificio per portare avanti una politica «nepotista». Quest'ultimo voleva che il nipote Girolamo Riario ne diventasse il signore e, a corto di liquidità, si rivolse ai Medici, che rifiutarono di concedergli il prestito. Pensò allora di chiedere aiuto ad un'altra banca fiorentina quella dei Pazzi, che concessero con piacere la somma richiesta. Intermediario della consegna del denaro dai Pazzi al papa era stato un congiunto di quella famiglia, Francesco Salviati. I pazzi erano erano stati fedeli alleati del vecchio patriarca mediceo, Cosimo, e le due famiglie erano anche imparentate grazie ai vincoli della consueta politica d'alleanze matrimoniali: ma ormai quel rapporto si era logorato, i tempi cambiavano e i dissapori si erano andati accumulando. È a questo smacco dei Pazzi ai Medici che di solito si fa risalire la prima scintilla che anni dopo avrebbe portato alla congiura dei Pazzi. Nello stesso anno, Girolamo aveva sposato Caterina, figlia primogenita dello Sforza: acquisto di Imola e ricche nozze costituivano evidentemente un «pacchetto» politico-diplomatico attraverso il quale Sisto IV contava sia di rafforzare lo Stato della Chiesa assicurandosi l'alleanza dello Sforza, sia d'impiantare solidamente il nipote Riario nel «giro» delle potenze italiche. Il piano papale a proposito della Romagna occidentale era preciso: alcuni anni dopo, difatti, suo nipote Girolamo si sarebbe insignorito anche di Forlì.  <br>Sulle prime i rapporti tra il nuovo pontefice, la repubblica di Firenze e la famiglia che la rgemonizzava erano sembrati motlo buoni. Lorenzo aveva personalmente guidato l'ambasceria diretta a Roma per l'incoronazione del nuovo pontefice, che aveva concesso al banco Medici il monopolio gestionale dello sfruttamento delle miniere d'allume della Tolfa, appartenenti alal Chiesa, e gli aveva confermato l'incarico di amministrare le finanze papali. Nel 1472, Sisto IV aveva appoggiato Firenze nella sua sottomissione della città di Volterra. <br>Nel 1474 era venuto a mancare l'arcivescovo di Firenze, il cardinale Riario. Per la successione si era fatto avanti il Salviati, sostenuto dal Papa e da casa Pazzi: ma Lorenzo ne aveva silurato con decisione la candidatura. A sua volta, il papa sostituì nel luglio del 1474 i Pazzi ai Medici come banchieri pontifici e alla fine di quello stesso anno dispose un accurato controllo dell'amministrazione medicea delle miniere d'allume della Tolfa, uno dei più formidabili cespiti di guadagno del tempo. <br> Ma non era tutto. Fra 1473 e 1474 si era profilata anche la crisi incentrata sul caso di Città di Castello, centro umbro fortemente soggeto alla Chiesa del quale si era insignorito Niccolò Vitelli, un condottiero sostenuto dal Magnifico: una spedizione militare pontificia condotta da un altro nipote del papa, Giuliano della Rovere - futuro papa Giulio II -, non era valsa a riconquistare la città. Inoltre Firenze continuava a occupare Borgo Sansepolcro, anch'essa città formalmente ligia alla Chiesa, ma che nel 1440 papa Eugenio IV le aveva ceduto in pegno, a fronte del prestito di 25.000 fiorini. Sia sulla frontiera romagnola, sia su quella umbra, Firenze e il papa si trovavano ora ai ferri corti. <br>Ulteriore elemento di contrasto fu la questione dell'arcivescovato di Pisa: il papa, aderendo - presumibilmente di buon grado - alle insistenze sia della famiglia Pazzi sia del nipote Girolamo Riario, aveva designato come nuovo presule il solito Francesco Salviati. La decisione era sta presa senza sentire il parere del governo giorentino: il che era contro la prassi, dal momento che Pisa era soggetta a Firenze e il Salviati cittadino della Dominante. Lorenzo, che aspirava a vedere un membro della sua famiglia insediato sulla prestigiosa cattedra arcivescovile pisana, si era sentito personalmente offeso da quel comportamento oltraggioso e aveva risposto impedendo al Salviati d'occupare l'arcidiocesi che gli era stata assegnata, nonostante l'ira del papa ch'era giunto a minacciare la scomunica dei membri della signoria fiorentina e l'interdetto sulla città.</p> 

<h3>Guerra aperta</h3>

<p>Ormai il fronte anti-mediceo era aperto. Se a Firenze i Pazzi opponevano una feroce resistenza, fuori dai confini della città gli avversari dei Medici non erano da meno. Tra di loro si annoveravano il papa, il duca di Urbino Federico da Montefeltro e il re di Napoli Ferrante d'Aragona, timoroso per il crescente potere di Lorenzo. In tale clima di tensione Francesco Pazzi, che anni dopo sarebbe stato descritto da Guicciardini come un «uomo molto inquieto, animoso ed ambizioso», decise che era tempo d'intervenire. Nipote del patriarca della famiglia, Jacopo, e tesoriere del papa, Francesco si adoperò per reclutare i primi due complici: si rivolse immediatamente a Girolamo Riario, nipote di Sisto IV e ormai signore di Imola, e all'arcivescovo di Pisa Francesco Salviati. Ormai d'accordo, i tre illustrarono i loro piani al pontefice. <br> Probabilmente non dovettero fare molti sforzi per convincere Sisto IV della necessità impellente di arrestare il dominio dei Medici. L'unica condizione che il pontefice pose – sapendo perfettamente che non avrebbe potuto essere rispettata – fu che non sarebbe dovuto esserci nessuno spargimento di sangue. Da un lato, dunque, le truppe papali e quelle di Federico da Montefeltro presero la via di Firenze e s'insediarono nei pressi della città, pronte a intervenire, dall'altro i congiurati stabilirono di agire di sabato, il 25 aprile del 1478: nel corso di un banchetto a Villa Medici a Fiesole avrebbero approfittato della confusione per avvelenare Lorenzo e Giuliano. </p>

<h3>L'incidente che sventò la congiura</h3>

<p>Il loro piano, e probabilmente l'intera congiura, fu mandato all'aria da un incidente patito da Giuliano che, feritosi a una gamba nel corso di una battuta di caccia, il giorno del banchetto preferì rimanere a letto a riposare, obbligando i congiurati a rimandare il duplice omicidio al giorno dopo. Avrebbero ucciso i fratelli Medici nel duomo. La mattina dopo Lorenzo de' Medici giunse puntuale nella cattedrale di Firenze accompagnato da amici e cortigiani, tra cui il poeta Angelo Poliziano. Ma per gli assassini le difficoltà non erano finite: il sicario designato per uccidere Lorenzo, il condottiero papale Giovanni Battista da Montesecco, si tirò indietro, timoroso di commettere un omicidio all'interno di una chiesa. In tutta fretta si decise che due sacerdoti, Antonio Maffei da Volterra e Stefano da Bagnone (cappellano dei Pazzi) si sarebbero occupati di Lorenzo, e che Francesco dei Pazzi e Bernardo Bandini Baroncelli avrebbero pensato a Giuliano.</p>

<p>Ma dov'era Giuliano? La messa era iniziata e del più giovane dei Medici non c'era traccia: ancora dolorante, si trovava nella residenza di famiglia in via Larga. Francesco dei Pazzi e Bernardo Bandini Baroncelli presero allora la via di palazzo Medici, dove convinsero Giuliano ad accompagnarli fino a Santa Maria del Fiore per assistere alla messa celebrata da Raffaello Riario, il nipote del papa appena nominato cardinale. Uno dei due lo abbracciò ripetutamente. Ma quello che sarebbe potuto sembrare un gesto d'affetto, non lo era affatto: era invece solo un modo per sincerarsi che Giuliano non indossasse l'armatura, che solitamente portava per precauzione.</p>

<p>Mentre i tre arrivano in chiesa, l’arcivescovo di Pisa Francesco Salviati si recava a palazzo Vecchio con un seguito di circa cinquanta persone, presentati come fuoriusciti da Perugia che richiedevano protezione. In realtà erano tutti congiurati, e dovevano dare una mano a Salviati a impadronirsi del palazzo del governo non appena sarebbe arrivato il segnale convenuto, che comunicava all'arcivescovo che l'omicidio dei Medici era stato perpetrato.</p>

<h3>L'epilogo</h3>

<p>A Santa Maria del Fiore, il cardinale Riario pose fine alla messa. Giuliano, a capo chino, venne fulmineamente trafitto al petto dal Bandini; subito gli fu addosso anche Francesco Pazzi, che lo massacrò a colpi di pugnale, così preso dalla furia omicida che si ferì gravemente a una gamba. Mentre Giuliano esalava il suo ultimo respiro, i due sacerdoti si scagliarono contro Lorenzo ma, non essendo abituati a usare spade e pugnali, riuscirono a ferirlo di striscio alla gola, prima che il Magnifico venisse trascinato dai suoi amici nella sagrestia, in salvo.</p>

<p>Intanto, a palazzo Vecchio, Salviati era in difficoltà: il gonfaloniere Cesare Petrucci, insospettito, fece bloccare lui e tutti i "perugini" sventando l'attacco. L'ultima speranza dei Pazzi era il capostipite della famiglia, Jacopo, che con cento armati corse al galoppo per Firenze dando l'annuncio del colpo di stato al grido di «Libertà». Le reazioni del popolo, però, furono tutt'altro che favorevoli ai congiurati. Al grido di «Palle, palle... – l'emblema sullo stemma dei Medici –, la gente ribadì il suo sostegno alla famiglia attaccata. Bernardo Bandini, uno degli assassini di Giuliano, uscì da Firenze per avvisare le milizie pontificie e del duca di Montefeltro del fallimento, e queste sgombrarono subito il campo, lasciando i congiurati alla mercé dei Medici e del popolo. </p>

<h3>Le ritorsioni</h3>

<p>I fiorentini, aizzati dalla fazione medicea, accorsero a palazzo Pazzi per trascinare Francesco, ferito, a palazzo Vecchio, dove lui e l'arcivescovo Salviati vennero impiccati a una finestra. La stessa sorte sarebbe toccata ai due sacerdoti che avevano cercato di uccidere Lorenzo, mentre quest'ultimo sarebbe rimasto chiuso nella sua residenza per diversi giorni, in modo da non essere direttamente coinvolto nel massacro.</p>

<p>La magistratura cittadina agì con brutalità contro coloro che avevano attentato alla vita dei Medici. Antonio Maffei e Stefano da Bagnone, rifugiatisi nella Badia Fiorentina, furono catturati una decina di giorni dopo. È recentissimo il ritrovamento nell'Archivio di stato di Firenze, da parte dello storico Marcello Simonetta della New York University, della confessione autografa di Antonio Maffei, che fu interrogato, torturato, e rivelò (anche per sgravarsi la coscienza) tutti i dettagli del piano, in cui disse di avere avuto poca fiducia fin dall'inizio. Vi aveva partecipato in odio a Lorenzo dei Medici per la sanguinosa spedizione contro la sua Volterra avvenuta cinque anni prima. Maffei e Stefano da Bagnone, a cui furono tagliati naso e orecchie, furono impiccati il 13 maggio e appesi a Palazzo Vecchio.</p>

<p>Oltre a loro, nel giro di pochi giorni, un'ottantina di persone tra cui quasi tutti i membri della famiglia Pazzi furono messe a morte. Solo Bandini riuscì a fuggire nascondendosi a Costantinopoli, ma poco più di un anno dopo sarebbe stato consegnato dai turchi ai Medici e impiccato. Così lo avrebbe ritratto un giovane Leonardo Da Vinci, alle prese con i suoi studi di anatomia. Intanto Lorenzo il Magnifico si era sbarazzato in un colpo solo di quasi tutti i suoi nemici, potendo diventare, come avrebbe affermato Guicciardini, l'autentico «ago della bilancia d'Italia».</p>

<h3>La chiesa sul piede di guerra</h3>

<p>La risposta di Lorenzo fu forte: Jacopo de'Pazzi, suo nipote Francesco – l'autore materiale dell'attacco – e l'arcivescovo Salviati furono impiccati in pubblico dalle finestre di Palazzo Vecchio e i beni familiari furono distrutti o confiscati. Tale fu la rabbia di Lorenzo che persino i membri della famiglia Pazzi estranei alla cospirazione furono esiliati da Firenze, compreso il marito di Bianca de'Medici, che questa scelse di seguire in esilio. Giuliano fu sepolto nella Basilica di San Lorenzo, ma la perdita di suo fratello segnò per sempre il carattere e le decisioni del Magnifico.</p>

<p>Dopo la congiura Lorenzo concentrò sempre più il potere politico nelle sue mani, assicurandosi che le posizioni principali fossero assegnate a persone di cui si fidava e portando di fatto a un governo con sfumature autocratiche. Anche la guerra dichiarata dal papa come punizione per l'esecuzione dell'arcivescovo Salviati contribuì alla diffidenza di Lorenzo: gli eserciti papali assediarono Firenze per quasi tre anni, portandola quasi sull'orlo della resa. Lorenzo ottenne poteri straordinari e in una rischiosa missione a Napoli riuscì a convincere il re Ferdinando I a sciogliere l'alleanza con il Vaticano, che alla fine ritirò le sue truppe.</p>

<h2>Il tramonto del Magnifico</h2>

<p>Lorenzo uscì rafforzato dalla situazione soprattutto dopo la morte di Sisto IV, nel 1484. Con la scomparsa del suo grande nemico e l'alleanza con Napoli, Firenze divenne la mediatrice tra le grandi potenze della penisola. Ma i grandi successi di Lorenzo vennero di nuovo sciupati da due duri colpi emotivi: la perdita delle sue maggiori sostenitrici dalla morte di Giuliano. Sua madre, Lucrezia Tornabuoni, morì nel 1482; sei anni dopo spirò anche la moglie Clarice. E, come se non bastasse, il Magnifico iniziò a mostrare i primi sintomi della gotta, la stessa malattia che aveva ucciso suo padre.<br> Gli ultimi anni della sua vita furono molto amari: senza i parenti più stretti, bersagliato da pesanti critiche alla sua gestione individualistica del potere – soprattutto a causa del grande deficit derivante dalla guerra contro Sisto IV – e con una salute notevolmente peggiorata. Il colpo finale alla sua reputazione fu inflitto dal frate domenicano Girolamo Savonarola, un predicatore molto critico nei confronti dell'ostentazione della ricchezza da parte dei nobili e della chiesa, che riuscì a infervorare le classi popolari contro la nobiltà e la borghesia.</p>

<p>L'ultimo successo di Lorenzo arrivò un mese prima della sua morte, quando il secondogenito Giovanni fu nominato cardinale. Ciò assicurò ai Medici influenza e potere in seno alla Curia Vaticana, specialmente quando, nel 1513, Giovanni divenne Papa Leone X. Il figlio maggiore, Piero, non sarebbe stato così fortunato: subito dopo la morte di Lorenzo, Firenze cadde nelle mani di Savonarola e i Medici dovettero fuggire dalla città fino al 1512. </p>

<p>L'8 aprile 1492, all'età di 43 anni e dopo un lungo periodo di sofferenza a causa della sua malattia, Lorenzo de Medici, colui che fu chiamato il Magnifico dai suoi contemporanei e dalle generazioni future, e che oggi è ricordato come uno dei più grandi politici e mecenati del Rinascimento italiano, morì nel suo letto circondato da un piccolo gruppo di familiari e amici. La stella che aveva guidato il destino dell'Italia per più di due decenni svaniva in un momento molto delicato in cui le vecchie alleanze traballavano: nei decenni successivi la penisola sarebbe diventata un campo di battaglia in cui le grandi potenze italiane e straniere avrebbero combattuto per il primato sull'Europa.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
