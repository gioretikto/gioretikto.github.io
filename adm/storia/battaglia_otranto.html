<html>
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="Battaglia di Otranto"/>

    <title>Battaglia di Otranto</title>

    <link rel="stylesheet" type="text/css" href="../style.css" media="screen">
</head>

<body>

<nav>
    <ul>
        <li> <a class="navbar" href="../index.php">Home</a></li>
        <li> <a class="navbar" href="../documentation.html">Documentation</a></li>
    </ul>
</nav>
            
<div class="content">

<h1>Battaglia di Otranto</h1>

<p>La Battaglia di Otranto, o Guerra d'Otranto o Sacco di Otranto, è stata un'operazione militare che ha comportato l'assedio, la conquista, il saccheggio e la liberazione della città di Otranto nel 1480 - 1481, quando un esercito ottomano, in realtà diretto a Brindisi, ma dirottato più a sud da un forte vento di tramontana, attaccò la città salentina, allora appartenente agli Aragonesi. Lo sbarco avvenne su una spiaggia a nord di Otranto che prese il nome proprio da questo avvenimento: ancor oggi si chiama Baia dei turchi.</p>

<p>La città fu posta sotto assedio per circa due settimane e i suoi abitanti si rifugiarono all'interno delle mura resistendo e respingendo con vigore le offese. A scatenare l'assedio e le crudeltà dell'esercito turco comandato dall'abile condottiero Ahmet Pascià fu l'uccisione da parte dei difensori di Otranto dell'ambasciatore turco inviato per negoziare la resa, cosa ritenuta sacra dai turchi. Al comando delle truppe scelte dei Giannizzeri e sparando colpi di artiglieria di una grandezza mai vista prima riuscirono ad aprire una breccia. Gli otrantini, per la maggior parte male armati e non avvezzi al combattimento, non riuscirono a contenere la furia degli invasori soccombendo sotto i colpi di scimitarra. I bambini più fortunati e molte giovani donne furono presi e portati in Turchia, altri furono violentati e uccisi con le donne, altri ancora dovettero subire tremende mutilazioni.</p>

<p>Al termine della battaglia, il 14 agosto 1480 furono decapitati sul colle della Minerva 800 otrantini (maschi dai 14 anni in su) che si erano rifiutati di rinnegare la religione cristiana: sono ricordati come i santi Martiri di Otranto, le cui reliquie sono custodite nella cattedrale del paese. Sono stati canonizzati come santi martiri nel 2013.</p>

<p>In seguito alla battaglia e all'invasione degli ottomani, andò distrutto il monastero di San Nicola di Casole, che ospitava allora una delle biblioteche più ricche d'Europa. </p>


<h2>L'occupazione turco-ottomana di Otranto</h2>

<p>Maometto II, a circa un trentennio dalla presa di Costantinopoli (1453) disponeva di una flotta e un esercito sempre più efficaci in grado da minacciare l'Europa e tale era anche la sua artiglieria capace di produrre consistenti devastazioni.</p>

<p>Su questa base aveva provato a liberarsi dei Cavalieri di Rodi, aveva fallito nel suo intento e alla ricerca di nuove guerre aveva posto fra i suoi obiettivi Rodi l'ultima isola nemica che resisteva, circondata dai possessi del Sultano;</p>

<p>Nel maggio del 1480 la flotta turca fece rotta ancora una volta su Rodi, e Ferrante di Napoli spedì due grosse navi in soccorso ai cavalieri gerosolimitani. In realtà questa era solo una azione diversiva infatti il sultano, contro le aspettative e quasi contemporaneamente, fece salpare una seconda flotta approntata a Valona.</p>

<p>Il Sultano voleva attaccare il Reame di Napoli e non Rodi. Aveva scelto come bersaglio Brindisi, scovando il pretesto in presunti diritti turchi sull'eredità dei principi di Taranto. Maometto II intendeva nell'immediato, indipendentemente dalla sua manifesta volontà di realizzare il sogno di espugnare Roma, punire Ferrante di Napoli per l'aiuto da questi fornito ai Cavalieri di Rodi e agli insorti albanesi.</p>

<p>Comandante della flotta turca era Gedik Ahmet Pascià, noto come Giacometto, rinnegato greco o forse albanese, che era stato uno dei primi fra coloro che avevano istruito i Turchi sull'arte della navigazione. Gedik Ahmet Pascià era stato da poco nominato 'sancak bey', governatore del sangiaccato (cioè parte di una provincia) di Valona.</p>

<p>La sua flotta era imponente. Stando alle varie fonti storiche essa era composta da un numero compreso tra le 70 e le 200 navi nominalmente capaci di trasportare tra i 18.000 e i 100.000 uomini: cifre in continua oscillazione nelle stime anche a seconda della classificazione di ciascuna imbarcazione poiché le armate marittime, oltre alle navi da guerra, includevano una serie di legni minori che andavano dalla nave da trasporto sino alla piccola barca di appoggio. Per approssimazione, la flotta doveva disporre in fatto di navi da guerra di 90 galee, 40 galeotte e altre 20 navi, per un totale quindi di circa 150 imbarcazioni. È più credibile quindi un numero trasportabile pari a 18.000 uomini.</p>

<p>L'armata turca si concentrò a Valona per imbarcare le truppe, mentre Maometto II, tramite una rete di spie, confondeva i nemici sul punto di approdo, da cui sarebbe partito l'attacco. Attraversò il canale d'Otranto di notte, e il 28 luglio 1480, a causa di una portentosa tramontana, si ritrovò davanti a Otranto, porto facile da espugnare e più vicino alla costa albanese. Otranto era una città ricca e fiorente ma mal fortificata nei confronti di un attacco portato dalle artiglierie turche.</p>

<p>Otranto contando che 22.000 abitanti, avrebbe però dovuto contare proprio sulle fortificazioni a fronte del soverchio numero degli avversari. La crisi italiana favoriva i Turchi. Gli Stati italiani divisi tra loro non avrebbero contrapposto alcuna forza politico-militare.</p>

<p>Nel 1479 la pace che aveva concluso la lunga guerra turco-veneta aveva reso Venezia neutrale; la Serenissima sarebbe comunque stata ostile a Ferdinando di Napoli (1458-94) al quale voleva togliere le città pugliesi, per cui non contrastò in alcun modo il passaggio di una così grande flotta. I Turchi sapevano inoltre che le armate aragonesi e pontificie erano impegnate dal 1478 contro Firenze, e in questo quadro generale concepirono il proposito di occupare un lembo strategico del Salento, come testa di ponte e spina nel fianco delle potenze cristiane.</p>

<p>Il 28 luglio, presso i laghi Alimini, dalla flotta turca sbarcarono 16.000 uomini (nella zona oggi chiamata Baia dei Turchi). Nei primi momenti dello sbarco si scontrarono in isolate scaramucce con i soldati della guarnigione otrantina che cercava di bloccarli mentre scendevano dai navigli. Tuttavia, i soldati pugliesi furono messi alle strette dal continuo accrescersi delle forze turche e costretti a riparare nelle mura. Akhmet inviò un primo messaggero, di nome Turcman o Turciman, a trattare con gli idruntini: gli propose il permesso di lasciare la città senza colpo ferire a patto che prima abiurassero pubblicamente la fede in Cristo. Il popolo insorse contro il mediatore, che però scampò al linciaggio e comunicò al Pascià il rifiuto di Otranto alla conversione. Un secondo messaggero, forse latore di un ultimatum, non riuscì nemmeno ad avvicinarsi a Otranto perché fu trafitto da una freccia alle porte della città.</p>

<p>A quel punto, portate a terra le artiglierie, Ahmet Pascià cominciò l'assedio. Il 29 luglio la guarnigione e tutti gli abitanti abbandonarono il borgo in mano ai Turchi per ritirarsi nel castello che ne costituiva la cittadella. Già il giorno successivo al primo attacco i Turchi, occupato il borgo, compivano razzie nei casali vicini.</p>

<p>A difendere Otranto c'erano solo 2.000 uomini guidati dai capitani Francesco Zurlo e Giovanni Antonio Delli Falconi; la città sguarnita e mal difesa, non avrebbe potuto contenere a lungo l'impeto dell'artiglieria turca, ma volle resistere comunque. Quando Ahmet Pascià pretese la resa dai difensori, questi rifiutarono immediatamente. Zurlo sdegnosamente respinse la proposta di Ahmet - la vita in cambio della resa - e in risposta le artiglierie turche martellarono immediatamente con il loro fuoco la città. Subito partirono dei messaggeri per avvisare il re di Napoli, che si apprestò ad inviare richieste d'aiuto ai regni cristiani.</p>

<p>La cittadella otrantina era sprovvista di cannoni e le sue mura vennero incessantemente colpite dalla formidabile artiglieria ottomana. Gli otrantini opposero un'eroica resistenza; durante la notte e nella situazione più disperata, il popolo guidato da Ladislao De Marco, si raccolse nella cattedrale e qui giurò di resistere sino all'ultimo.</p>

<p>Le truppe musulmane si erano divise in due gruppi. Di questi uno proseguiva il bombardamento e l'assedio e l'altro, separato in piccoli reparti, dilagava nel territorio saccheggiando, devastando, facendo molti schiavi e sconfinando anche a Lecce e Taranto.</p>

<p>La difesa si protrasse disperatamente per due settimane, ma restò vana l'attesa dei soccorsi di Ferrante, re di Napoli, e del di lui figlio Alfonso duca di Calabria. In effetti, però, agli appelli del re risposero il cugino Ferdinando il Cattolico e il Regno di Sicilia, in quel tempo guidato dal Viceré Gaspare de Spes. Si cominciarono ad ammassare navi nei porti per creare una flotta cristiana, ma occorreva più tempo per prepararsi alla guerra.</p>

<p>L'11 agosto, dopo 15 giorni d'assedio, Ahmet ordinò l'attacco finale, durante il quale riuscì a sfondare. I Turchi entrarono nella città attraverso la "Porticella", il più piccolo ingresso a Otranto posto sul lato nord-est delle mura. In breve il castello fu espugnato. Il grande divario di forze aveva deciso l'esito dell'assedio.</p>

<p>Crudeltà furono commesse dagli assalitori sugli otrantini. Nel massacro tutti i maschi maggiori di quindici anni furono uccisi. Donne e bambini furono ridotti in schiavitù. Stando ad alcune stime i morti furono 6.000 (inclusi quelli periti nei combattimenti e per effetto dei bombardamenti delle grosse artiglierie).</p>

<p>I superstiti e il clero si erano rifugiati nella cattedrale a pregare con l'arcivescovo Stefano Agricoli (detto Stefano Pendinelli).</p>

<p>Ahmet impose loro di rinnegare la fede cristiana. Rifiutarono, e i Turchi con una proditoria irruzione nella Cattedrale, il 12 agosto 1480, li catturarono e li uccisero. A capo degli Otrantini, che il 12 agosto 1480 si erano opposti alla conversione all'Islam, c'era anche Antonio Pezzulla, detto Primaldo. Tra gli 800 martiri idruntini, si ricorda in particolare la figura di Macario Nachira, monaco basiliano di Uggiano la Chiesa.</p>

<p>Il 14 agosto Ahmet fece legare i superstiti e li fece trascinare sul vicino colle della Minerva. Qui ne fece decapitare almeno 800. Tutte queste persone vennero riconosciute martiri dalla Chiesa e venerati come beati martiri idruntini. La maggior parte delle loro ossa si trova in sette armadi di legno collocati nella Cappella dei Martiri, ricavata nell'abside destro della cattedrale di Otranto; sul Colle della Minerva fu costruita la chiesetta a loro dedicata, Santa Maria dei Martiri. </p>


<h2>La spedizione per liberare Otranto</h2>

<p>I Turchi, occupata Otranto, la utilizzarono come base per scorrazzare indisturbati in tutto il Salento, fino al Gargano. La reazione aragonese, una volta caduta la città, rallentò, anche perché Venezia persisteva nella sua neutralità, acquistata dopo una lunga guerra (nella quale, rimasta sola contro i Turchi ottomani, aveva pochi anni prima firmato una tregua perpetua), e gli altri Stati italiani erano interessati più alle guerre in terraferma che sul mare. Da questo indugiare i Turchi ricavarono il tempo per fortificare Otranto secondo concetti difensivi avanzati.</p>

<p>Ferrante, mentre a fine agosto era riuscito a radunare una flotta a Messina con l'aiuto di catalani e siciliani, a metà dello stesso mese aveva richiamato dalla Toscana il figlio Alfonso. Questi era in quella regione con gran parte dell'esercito e avrebbe potuto dirigersi su Otranto per la via degli Abruzzi. Perciò a fine agosto 1480 Ahmet Pascià compì una manovra diversiva per disorientare Alfonso. Attaccò dal mare, con 70 navi, la città di Vieste nel Gargano e la mise ferro e fuoco. Il 12 settembre i Turchi incendiavano la chiesetta di Santa Maria di Merino, posta a sette chilometri da Vieste. Questa chiesa era quanto rimaneva dell'antico borgo e custodiva al suo interno la Madonna di Merino, opera in tiglio dei secoli XIV-XV, immagine oggetto di venerazione in tutto il territorio di Vieste e meta di frequenti pellegrinaggi.</p>

<p>Saldo sulle sue posizioni, nell'ottobre del 1480 Gedik Ahmet Pascià ripassò il Canale di Otranto con gran parte delle sue truppe dopo aver ripetutamente devastato con continue scorrerie i territori di Lecce, Taranto e Brindisi. Lasciò a Otranto solo una guarnigione di 6.500 fanti e 500 cavalieri. La sua decisione era dettata soprattutto dalla difficoltà di non poter mantenere tutto l'inverno un esercito enorme in armi; inoltre, avendo fortificato Otranto, poteva bastare una guarnigione più ridotta.</p>

<p>Si stava ricompattando la parte antiturca. Una crescente pressione veniva dalle forze aragonesi finanziate dal denaro fiorentino e supportate attivamente da Sisto IV che proclamò la crociata contro i Turchi.</p>

<p>Era tuttavia certo che il Pascià pensasse di trascorrere l'inverno nell'Impero per ripassare lo stretto l'anno dopo. Restava il mito dell'invincibilità turca e per tutto l'inverno il terrore in Italia fu altissimo e proliferarono le voci di un abbandono di Roma da parte del Papa. </p>


<h2>L'arrivo dell'esercito cristiano</h2>

<p>Con l'arrivo della buona stagione, l'aragonese accelerò le operazioni di assedio grazie agli aiuti ottenuti dagli Stati italiani che infine si resero conto del pericolo per la loro sopravvivenza rappresentato dall'occupazione turca.
Il primo maggio si mise il campo presso Otranto con imponenti apparati difensivi studiati da Ciro Ciri, detto Ciro di Castel Durante, "maestro ingegnere" inviato dal duca di Urbino, e dal francese Pietro d'Orfeo.</p>

<p>Sternatia fu il quartier generale delle truppe aragonesi di Napoli al comando di Giulio Antonio Acquaviva, duca di Atri e conte di Giulianova e Conversano. Quest'ultimo il 7 febbraio 1481 effettuò una uscita di perlustrazione con un gruppo di dodici uomini, ma nelle vicinanze di Serrano cadde in un'imboscata tesa dai Turchi che il giorno prima avevano saccheggiato Soleto e rientravano a Otranto. Il suo corpo decapitato rimase in arcione sul suo cavallo che lo riportò indietro, al castello di Sternatia. L'azione di Acquaviva in compenso portò fama e notorietà al suo casato, che per essa venne investito dal re di Napoli, Ferdinando I, dell'attributo reale D'Aragona, ereditato a partire dal figlio Andrea Matteo, il quale fu pure impegnato, nel maggio 1481, nella liberazione di Otranto.</p>

<p>Nei suoi stati, Sisto IV aveva armato ad Ancona 5 galee. Inviò inoltre il cardinale Savelli a Genova per noleggiare altre 20 unità. Da Genova riuscì a ottenere molte galee, 74 secondo Pastor, ma più probabilmente 24, come attesta Giustiniani. Il 30 giugno 1481 le galee si radunavano alla foce del Tevere, ove si svolse un rapido concistoro al termine del quale venne destinato comandante il nobile genovese Paolo Fregoso, già arcivescovo, doge, pirata e infine cardinale. Dopo l'investitura ufficiale, Fregoso il 4 luglio salpò da Civitavecchia e a Napoli si riunì alla squadra del reame, comandata da Galeazzo Caracciolo, condottiero (da distinguere dal nipote omonimo, il calvinista Galeazzo Caracciolo) e alle milizie del re d'Ungheria. L'armata fu inoltre ampliata dalle altre galee portoghesi e napoletane convogliate prima a Roma, quindi proseguì per l'Adriatico, mentre da terra Alfonso di Calabria si preparava con un grosso esercito ad assediare Otranto di cui 15.000 uomini e 3.000 cavalieri.</p>


<h2>L'abbandono dell'impresa per la morte di Maometto II</h2>

<p>La città era stretta d'assedio, sia per terra sia per mare, e i Turchi si sentirono per la prima volta assediati da terra e dal mare dove continuava a ingrossarsi la flotta cristiana.</p>

<p>A risolvere la situazione fu la morte del cinquantaduenne sultano Maometto II, avvenuta tra il 3 e il 4 maggio 1481. L'avvenimento decise le sorti dell'assedio e fu accolto con sollievo da parte dei cristiani, poiché la successione del sultano ottomano aveva aperto le ostilità tra i di lui figli Bayezid e Cem. In conseguenza era sorta una nuova crisi per l'impero turco, per il vuoto politico creatosi, e Ahmet venne richiamato in patria.</p>

<p>A Otranto l'esercito ottomano, privo di rinforzi e pressato dagli eserciti e dalle milizie cristiane, subì il 23 agosto un violentissimo attacco che provocò nelle due parti notevoli perdite umane.</p>

<p>I turchi furono costretti dopo una disperata resistenza a cedere, e Ahmet Pascià accettò una resa dignitosa. Il 10 settembre 1481 riconsegnò la città al duca Alfonso di Calabria, arrendendosi onorevolmente e tornando a Valona: i turchi restituivano una città ridotta a un cumulo di macerie, nella quale erano sopravvissuti solo 300 abitanti.</p>

<p>Gedik Ahmet Pascià non abbandonò mai del tutto il suo sogno di conquiste nella penisola: fu anche per questo che tra i due figli del sultano in lotta fra loro appoggiò subito Bayezid II e gli chiese il supporto per la spedizione in Italia. Bayezid però non fidandosi di lui lo richiamò a Costantinopoli dove lo fece imprigionare. Quando Bayezid divenne sultano, diede l'ordine di assassinare Ahmet, ordine eseguito il 18 novembre 1482 a Edirne. </p>


<h2>I preparativi per la spedizione contro i Turchi</h2>

<p>Il re di Napoli inviò a Sisto IV l'ambasciatore Francesco Scales il quale, assieme all'oratore Aniello Arcamone, espose il pericolo incombente su tutta la cristianità e soprattutto sulle terre della Chiesa e sulla stessa persona del pontefice qualora i Turchi avessero invaso il Regno di Napoli.</p>

<p>La caduta e il massacro di Otranto suscitarono viva emozione tra i cristiani; ma anche i timori di una possibile invasione, per cui alla corte pontificia qualcuno arrivò addirittura a proporre il trasferimento della corte papale ad Avignone.</p>

<p>Sisto IV riprese in mano la situazione. Concluse la pace con Firenze, per la quale pertanto l'attacco musulmano significava salvezza, e, fattosi promotore di una tregua tra i vari stati italiani, pubblicò una bolla con il bando di crociata cui invitò tutti i principi cristiani. Sisto IV costituiva così un'alleanza di Genova con Firenze, con il re d'Ungheria e i duchi di Milano e Ferrara.</p>

<p>Gli aiuti promessi dalla cristianità tardavano ad arrivare ed erano evidenti le disparità tra le forze in campo. L'inverno del 1481 passava nelle vane promesse di aiuti, mentre gli Ottomani ricevevano via mare rinforzi; alcune scaramucce nell'entroterra e sulle acque non sembravano decidere le sorti dell'occupazione: i turchi rimanevano saldamente padroni della città, nonostante gli attacchi che si facevano sempre più frequenti.</p>

<p>Al momento di realizzare la crociata sopraggiunse una serie di defezioni. Venezia, avendo nel 1479 appena terminato la guerra con un trattato della durata di 16 anni che dietro pagamento di tributi nell'ordine di 10.000 ducati annui le garantiva la possibilità di proseguire i suoi traffici in Oriente, non rispose all'appello. Bologna era propensa ad armare solamente una triremi. Lorenzo il Magnifico, nemico del pontefice e del re di Napoli, fece beffardamente coniare una medaglia celebrativa della vittoria di Ahmet Pascià. Il re d'Inghilterra si ritirò. Luigi XI di Francia lasciò intravedere deboli disponibilità da parte sua. In definitiva il pontefice e il re di Napoli erano isolati. </p>


<h2>Le esortazioni di Sisto IV per proseguire la spedizione</h2>

<p>Sisto IV, affidandosi anche all'intercessione dei Protomartiri francescani[1], si complimentò con Fregoso e lo esortò a proseguire per Valona, città che intendeva riconquistare con l'aiuto albanese. Caracciolo concordava con il disegno papale di attacco in Albania e distruzione della flotta turca, ma Fregoso non volle muoversi da Otranto. In seno alla sua armata erano sorte grosse dispute sulla ripartizione del bottino e sul mancato invio della paga lamentato dai capitani, e a completare la crisi erano giunti alcuni casi di peste, per cui i proprietari delle galee genovesi non ne vollero sapere di proseguire l'impresa. Fregoso falsificò gli ordini papali e comunicò il suo rientro al re di Napoli; per Sisto IV, che considerava il momento delle discordie tra Cem e Bayezid come opportuno per terminare l'impresa, fu un vero colpo.</p>

<p>Fregoso non si curò affatto della disciplina. Tra l'altro lo pressava il bisogno di rientrare a Genova dove proprio allora aveva occasione di recuperare il dogato. Giunto a Civitavecchia continuò a rifiutare le proposte di un papa disposto anche a vendere il pontificio vasellame d'argento e a impegnare la mitria pur di ottenere i finanziamenti necessari a pagare i soldati e proseguire la guerra; si rivelò irremovibile e l'armata fu sciolta. Le speranze del papa si infransero: delle galee promesse dal re di Portogallo e di quelle annunciate da Ferdinando d'Aragona, futuro Ferdinando il Cattolico, non se ne vide neppure l'ombra.</p>

<h2>Letteratura</h2>

<p>Le vicende della battaglia vennero narrate in forma di romanzo da Maria Corti, nel libro L'ora di tutti, e da Rina Durante nella versione sceneggiata Il sacco di Otranto. Un dramma storico in cinque quadri è stato scritto da Giuseppe Trecca nel 1955, I Martiri di Otranto. Il più fulgido episodio della storia d'Italia. </p>



<div class="parent">
<div class="child"><a href="absoluteablative.html">&#171;Absolute Ablative</a></p></div>
<div class="child"><a href="index.html">Indice</a></div>
<div class="child"><a href="gerundive.html">The gerundive&#187;</a></p></div>
</div>

</div>

</body>
</html>
