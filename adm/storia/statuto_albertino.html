<!DOCTYPE html>
<html lang="it">
 <head>
 <meta charset="utf-8">
 <meta name="viewport" content="width=device-width, initial-scale=1.0">
 <meta name="description" content="Statuto Albertino"/>
 <title>Statuto Albertino</title>
 <link rel="stylesheet" type="text/css" href="../style.css" media="screen">
 </head>

<body>

<nav>
 <ul>
 <li><a class="navbar" href="../index.html">Home</a></li>
 <li><a class="navbar" href="index.html">Index</a></li>
 </ul>
</nav>

<div class="content">

<h1>Statuto Albertino</h1>

<p>Lo <b>Statuto albertino</b> fu emanato dal sovrano sabaudo <b>Carlo Alberto</b> nel 1848, sull’onda dei moti rivoluzionari che in quel periodo coinvolsero quasi tutti i Paesi europei, e per tredici anni rimase in vigore nel solo Regno di Sardegna. Carlo Alberto considerò lo Statuto come il male minore di fronte alle pressioni della borghesia: egli comprese che solo scendendo a un compromesso sarebbe stato possibile mantenere la corona. Tale soluzione segnò una svolta decisiva: la trasformazione della <b>monarchia assoluta</b> che vedeva tutti i poteri concentrati nelle mani del re, in una monarchia costituzionale pura, basata su una limitata applicazione della teoria della separazione dei poteri di Montesquieu (il sovrano conservava ancora una posizione preminente rispetto agli altri organi).</p>

<p>Successivamente, al Regno di Sardegna vennero via via annesse, con una serie di plebisciti, le Regioni dapprima dominate dagli Asburgo e dai Borboni e conquistate dall’esercito piemontese nelle guerre d’indipendenza (a Carlo Alberto era intanto succeduto, nel 1849, <b>Vittorio Emanuele II</b>).</p>

<p>Si realizzò, così, il processo di unificazione che portò, nel 1861, alla nascita del Regno d’Italia: da quel momento in poi, lo Statuto albertino venne applicato su tutto il territorio italiano. La Destra storica era il partito di maggioranza (l’esponente più rappresentativo di tale orientamento fu Cavour) e rimase tale fino al 1876. Lo Statuto albertino era una costituzione concessa, flessibile (consentiva, quindi, al sovrano e al Parlamento, un ampio margine di manovra per le modifiche), breve e scritta che, come molte costituzioni del periodo, riconosceva ai sudditi i seguenti diritti: l’uguaglianza di fronte alla legge e nel godimento dei diritti civili e politici; la libertà individuale; l’inviolabilità del domicilio; la libertà di stampa; la libertà di riunione; il diritto di proprietà.</p>

<p>Lo Statuto, caratterizzato dal fatto di essere una Costituzione:</p>

<ul>
	<li><p><b>ottriata</b>, cioè concessa unilateralmente e spontaneamente dal sovrano. Di qui la denominazione «statuto» (dal latino <i>statuĕre</i> = stabilire), per evidenziarne l’origine non rivoluzionaria. Infatti, le Costituzioni allora esistenti (come quella della Francia e del Belgio) erano state strappate dai sudditi ai sovrani e non da questi concesse per loro grazia; </p></li>

	<li><p><b>flessibile</b>, cioè modificabile da una legge ordinaria;</p></li>

	<li><p><b>breve</b>, nel senso che gli articoli dedicati ai rapporti fra lo Stato e i cittadini sono pochi e riconoscono solo alcuni diritti e libertà fondamentali.</p></li>
</ul>

<p>La forma di Stato delineata dallo Statuto è di tipo monarchico: il re comanda le forze armate; è a capo del Governo; nomina e revoca i ministri, che sono responsabili nei suoi confronti; condivide con il Parlamento il potere di creare le leggi; i giudici amministrano la giustizia in suo nome. Il Parlamento è composto da due Camere: la Camera dei deputati, i cui rappresentanti vengono eletti ogni cinque anni dai cittadini benestanti, e il Senato, i cui membri sono nominati dal re e comprendono anche i principi della famiglia reale che abbiano compiuto i ventun anni. Con il tempo, però, i poteri del Parlamento si ampliano e, sempre più spesso, il sovrano nomina ministri che godono della fiducia della Camera dei deputati, la quale, gradualmente, finisce per assumere un ruolo preminente rispetto al Senato. </p>

<p>Tuttavia, il compito di regolare tali diritti e di definire i limiti entro i quali essi potevano essere esercitati era affidato alle leggi ordinarie, e ciò, di fatto, ne restringeva in misura notevole la portata. La religione cattolica era considerata religione di Stato (art. 1), mentre gli altri culti erano “tollerati conformemente alle leggi”. La forma di governo descritta era, come abbiamo detto, quella di una monarchia costituzionale pura (in cui spiccava il ruolo assegnato al re), articolata come segue. Il Parlamento esercitava, insieme con il re, la funzione legislativa ed era formato da due Camere:</p>

<ul>
	<li><p>la <b>Camera dei Deputati</b>, a carattere elettivo;</p></li>
	<li><p>il <b>Senato</b>, i cui membri venivano nominati dal re.</p></li>
</ul>

<p>Al trono, ereditario, erano riconosciuti i poteri di:</p>

<ul>
	<li><p>proporre, sanzionare e promulgare le leggi, condizione essenziale perché queste entrassero in vigore;</p></li>
	<li><p>organizzare l’attività delle due Camere e nominare i membri del Senato;</p></li>
	<li><p>nominare e revocare i propri ministri , essendo titolare del potere esecutivo;</p></li>
	<li><p>comandare tutte le forze armate;</p></li>
	<li><p>dichiarare guerra;</p></li>
	<li><p>firmare trattati;</p></li>
	<li><p>concedere la grazia o commutare le pene dei condannati;</p></li>
</ul>

<p>Il <b>suffragio</b> era <b>ristretto</b>: il <b>diritto di voto</b> per l’elezione della Camera dei Deputati spettava solo ai sudditi di sesso maschile in possesso di particolari requisiti:</p>

<ul>
	<li><p>l’età, che non doveva essere inferiore ai 25 anni;</p></li>
	<li><p>il censo, vale a dire il reddito, che doveva superare le 40 lire annue;</p></li>
	<li><p>l’alfabetizzazione, cioè la capacità di leggere e scrivere.</p></li>
</ul>

<p>In un paese povero e agricolo come l’Italia del 1860 erano pochissimi gli uomini in grado di soddisfare tutti e tre i requisiti richiesti dalla legge. Il diritto di voto, di fatto, era ristretto al 
2% della popolazione.</p>

<p>Il <b>potere giudiziario</b> era affidato a magistrati di nomina regia.</p>

<footer>
<p><b>Costituzioni ottriate</b>: Il vocabolo è una traslitterazione del francese <i>octroyée</i>, che significa letteralmente concessa. Ci si riferisce alle costituzioni concese unilateralmente dai sovrani, come fece ad esempio Luigi XVIII nel 1814 (una volta restaurato sul trono di Francia), ma si configurano come tali anche le costituzioni concesse da Pio IX, da Ferdinando II di Borbone e Leopoldo II di Toscana nel 1848. </p>
</footer>

<section aria-label="End">
<a href="aztechi.html">&#171; Gli aztechi</a>
<a href="index.html">Index</a>
<a href="federicoII.html">Federico II &#187;</a>
</section>

</div>

</body>
</html>
