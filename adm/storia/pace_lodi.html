<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0">
  <meta name="description" content="Pace di Lodi"/>
  <title>Pace di Lodi</title>
  <link rel="stylesheet" type="text/css" href="../style.css" media="screen">
</head>

<body>

<nav>
 <ul>
  <li><a class="navbar" href="../index.html">Home</a></li>
  <li><a class="navbar" href="index.html">Index</a></li>
 </ul>
</nav>

<div class="content">

<h1>Pace di Lodi</h1>

<p>In  Italia  il  potere  era  spezzettato  in  tanti  Stati,  ma  cinque  di  questi si dividevano la maggior parte del territorio: il ducato di Milano,  le  repubbliche  di  Venezia  e  di  Firenze,  lo  Stato  della  Chiesa e il regno di Napoli. Molti Stati minori ruotavano intorno a queste potenze, come le repubbliche di Genova, Lucca e Siena, i marchesati di Saluzzo e del Monferrato, la contea di Asti, i ducati di Savoia e di Mantova (sotto il controllo dei Gonzaga) e i domini degli Estensi a Ferrara. Alcuni di questi Stati cercarono di estendere i loro confini  territoriali  con  una  politica  di espansione:  tale  situazione  durò per molto tempo anche perché le principali potenze straniere non potevano intervenire in Italia in quanto impegnate in altri importanti scontri: la Francia e l’Inghilterra, infatti, per gran parte  del  Trecento  e  del  Quattrocento  si  fronteggiarono  nella  guerra dei Cent’anni, mentre la Spagna era impegnata, come vedremo più avanti, nella lotta contro gli arabi per la riconquista della penisola iberica. Sotto  la  regia  di  Lorenzo  il  Magnifico,  con la pace di Lodi si riuscì a ristabilire una  situazione  di  pace,  che  durò  per  circa  quarant’anni.  Ciò  favorì indubbiamente il progresso economico, artistico e culturale degli Stati italiani.</p>

<h2>La situazione politica: la pace di Lodi e Lorenzo il Magnifico</h2>

<p>L’antica  libertà  comunale,  tuttavia,  era  ormai  completamente  perduta.  Del  resto,  rispetto all’epoca dei comuni, il panorama politico italiano si era notevolmente  semplificato  dal  punto  di  vista  geo-politico,  in  quanto  le  città  più  importanti avevano sottomesso i centri minori, dando vita a <b>Stati regionali</b>  più  o  meno  estesi.  Nessuna  di  queste  nuove  entità  territoriali  aveva  la  forza  di  imporsi  a  tutta  la  Penisola;  pertanto,  dopo  un  lungo  periodo  di  scontri, che caratterizzò i primi cinquant’anni del Quattrocento, si giunse alla <b>pace di Lodi</b>, stipulata tra i principali contendenti (Stato della Chiesa, Firenze, Milano, Venezia, regno di Napoli) nel 1454. <b>Lorenzo de’ Medici</b>, che guidò Firenze dal 1469 al 1492, si pose come obiettivo politico prioritario proprio di garantire che, in Italia, nessuno Stato potesse acquistare una potenza eccessiva, capace di alterare il sostanziale equilibrio venutosi a creare con la Pace di Lodi. I posteri avrebbero ricordato quei decenni come un tempo di pace, ricchezza e serenità. E non a caso, Lorenzo ricevette l’appellativo di <i>il Magnifico</i>. La tempesta arrivò a fine del secolo, quando i re francesi avanzarono pretese e diritti di tipo dinastico sul regno di Napoli e sul ducato di Milano. A più riprese, pertanto, i sovrani di Francia cercarono di conquistare questi territori, organizzando campagne militari spettacolari e costosissime.</p>

<h2>L'Italia dopo il 1454</h2>

<p><b>Ducato di Milano</b> Nel Trecento a Milano dominava la potente casata dei Visconti, che  sotto  Gian  Galeazzo  estese  i  propri  domini  in  Lombardia,  Veneto, Toscana e Umbria. Alla sua morte (1402) iniziò il declino della famiglia, che perse gran parte dei suoi territori a vantaggio soprattutto di Venezia. Dopo alterne vicende, nel 1447 si impossessò del potere il capitano di ventura Francesco Sforza. Dotato di  un  grande  talento  militare  e  politico  seppe  riorganizzare  lo  Stato e sotto di lui Milano divenne un centro politico, culturale e commerciale di prim’ordine. Alla sua morte subentrò il figlio Ludovico il Moro e iniziò il lento declino della signoria.</p>

<p><b>Regno di Napoli</b> Nella prima metà del XIII secolo, l’Italia meridionale e la Sicilia erano sotto il dominio di Federico  II,  nipote  del  Barbarossa.  Dopo  la  sua morte, il papa esortò il principe francese Carlo  d’Angiò  ad  assumere  la  signoria  di  quelle  terre,  operazione  che  in  effetti  ebbe  luogo nel 1266, dopo che Carlo ebbe sconfitto a Benevento il figlio di Federico II, Manfredi.  Nel  1282,  la  popolazione  siciliana  si  ribellò  al  duro  dominio  angioino  e  chiese  il  sostegno  del  re  d’Aragona,  che  riuscì  a  diventare  signore  dell’isola  nel  1302,  dopo  vent’anni  di guerra.  Intorno  alla  metà  del  Quattrocento, gli aragonesi riuscirono a conquistare anche Napoli e l’Italia meridionale.</p>

<p>Lo <b>Stato della Chiesa</b>  derivava dall’antico Patrimonio di San Pietro, un insieme di donazioni fatte ai papi da sovrani e imperatori durante l’Alto Medioevo. Dopo il Mille, il Patrimonio di San Pietro divenne un vero e proprio Stato con a capo il pontefice. Durante il trasferimento del pa-pato ad Avignone, però, lo Stato della Chiesa si frantumò in una serie di signorie locali: ricordiamo tra queste gli Este di Ferrara, i Da Polenta di  Ravenna,  i  Malatesta  di  Rimini  e  i  Montefeltro  di  Urbino.  I  papi  si  dovettero accontentare del riconoscimento formale della loro autorità senza però poter decidere sulla politica di quei territori</p>

<p><b>Ducato di Savoia</b> Nell’Italia settentrionale, fra numerosi piccoli Stati, si  andavano  affermando  i  Savoia,  originari  dell’omonima  regione  francese.  Costoro  nel  1416  avevano  ottenuto  il  titolo  di  duchi  e  gradualmente  ampliarono  i  loro  possedimenti  in  Piemonte.  Per  molto tempo il ducato subì l’influenza della Corona francese,  che,  seppur  indirettamente,  riuscì  a  intervenire in questioni politiche molto importanti.</p>

<h2>L’invasione francese</h2>

<p>Il primo sovrano francese a scendere nella penisola fu <b>Carlo VIII</b> di Valois (1483-1498), che nel 1494 mise in campo 3500 lance (termine collettivo che indicava i cavalieri corazzati e le loro scorte personali) e 18 000 fanti, 5000 dei quali svizzeri. Questa campagna di Carlo VIII è, però, importante  soprattutto  per  la  qualità  e  l’entità  della  sua  artiglieria:  il  re  di  Francia,  infatti,  disponeva  di  ben  140  cannoni  (una  quantità  che  nessuno,  fino ad allora, aveva mai visto in possesso di un solo esercito), capaci di sparare palle di ferro (e non più di pietra, come quelle che avevano distrutto le mura  di  Costantinopoli).  I  principali  Stati  italiani  non  opposero  resistenza  alcuna alla sua discesa e consentirono il passaggio del sovrano francese fino a Roma, dove entrò nel 1494, e poi nel regno di Napoli, che conquistò qualche mese dopo. Solo una vasta coalizione comprendente Venezia, Milano, il papa, l’impero e il regno di Spagna riuscì infine a cacciare Carlo VIII, nel 1495. </p>

<p>«Il  popolo  eletto»:  Savonarola  a  Firenze</h2>

<p>La  campagna  militare  di  Carlo  VIII lasciò un segno profondo negli animi e nelle coscienze degli italiani, molti dei quali si convinsero che l’arrivo dei francesi fosse un castigo di Dio, cioè 
lo strumento di cui il giudice divino si serviva per punire i peccati degli uomini.  In  questo  clima  di  esaltazione  religiosa  generalizzata,  Firenze  insorse  e  rovesciò  la  signoria  di  Piero  de’  Medici  (1494),  mentre il predicatore domenicano Girolamo Savonarola  (1452-1498)  si  assunse  il  compito  di  indicare la nuova strada che i cittadini della neonata repubblica avrebbero dovuto seguire, per evitare in futuro di incorrere nell’ira divina. Savonarola esortò i fiorentini a cambiare radicalmente  il  loro  stile  di  vita,  cioè  ad  abbandonare il gioco d’azzardo, l’usura e la lussuria. L’obiettivo del frate domenicano era quello di trasformare  Firenze  nel  regno  di  Cristo:  una  città  in  cui  la  Legge  del  Signore fosse integralmente osservata da tutti i suoi abitanti, e che poi, a sua volta, sarebbe servita da esempio e da modello per tutte le altre terre cristiane. «E tu popolo di Firenze – predicava Savonarola – incomincerai in questo modo la riforma di tutta Italia, espanderai le tue ali nel mondo, per portarvi la riforma di tutti i popoli. Rammentati  che  il  Signore  ha  dato  segni  evidenti  che  esso  vuol  rinnovare  ogni  cosa e che tu sei il popolo eletto a cominciare questa grande impresa, purché tu segua i comandi di Lui che ti chiama». Nel  suo  disegno  di  rigenerazione  globale  della  Chiesa  e  della  cristianità,  Roma  occupava  naturalmente  un  posto  centrale;  qui,  però,  regnava  papa  Alessandro VI, tristemente noto per la sua corruzione e la sua immoralità. Allorché  Savonarola  osò  sfidarlo  apertamente  e  denunciarne  il  comportamento, indegno per un pontefice, questi lo scomunicò, mostrandosi del tutto incurante delle minacce del frate. Temendo che la condanna del papa investisse l’intera città, i fiorentini si affrettarono ad arrestare e a processare Savonarola, che fu bruciato come eretico il 22 maggio 1498.</p>

<section aria-label="End">
<a href="comparative_sup.html">&#171; The comparative of superiority</a></p>
<a href="index.html">Index</a>
<a href="teodorico.html">Odoacre e Teodorico &#187;</a>
</section>

</div>

</body>
</html>