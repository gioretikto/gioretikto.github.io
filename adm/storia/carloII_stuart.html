<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="L’Inghilterra dalla restaurazione alla monarchia parlamentare"/>
    <title>L’Inghilterra dalla restaurazione alla monarchia parlamentare</title>
    <link rel="stylesheet" type="text/css" href="../style.css" media="screen">
</head>

<body>

<nav>
    <ul>
        <li><a class="navbar" href="../index.php">Search</a></li>
        <li><a class="navbar" href="../documentation.html">Documentation</a></li>
    </ul>         
</nav>
      
<div class="content">
 
<h1>L’Inghilterra dalla restaurazione alla monarchia parlamentare</h1>

<p>La restaurazione e il problema della tolleranza Tornato sul trono nel maggio 1660, Carlo II Stuart (1660-85) mantenne quanto aveva promesso nella sua dichiarazione di amnistia generale e contro i protagonisti della rivoluzione sopravvissuti non furono esercitate particolari vendette. Diversamente andarono le cose per la seconda promessa, la libertà di coscienza, anche se, in verità, fu il parlamento più che il re ad adoperarsi per ristabilire il primato della chiesa anglicana e l’uniformità religiosa. Le disposizioni prese su questa materia confermarono la discriminazione dei cattolici e colpirono anche tutte le sette calviniste ed evangeliche, il cui radicalismo era considerato (non a torto) responsabile delle violenze e dell’anarchia del periodo rivoluzionario. Il timore di un possibile ritorno del “papismo” crebbe nel ceto parlamentare e nella chiesa anglicana quando nel 1662 Carlo II sposò una 
principessa cattolica portoghese. Divenne ancora più acuto quando risultò che la regina non era in grado di avere figli e che perciò la successione passava al fratello del re, Giacomo, la cui propensione a convertirsi al cattolicesimo (come in effetti fece nel 1668) era ben nota. Fu ugualmente fonte di grave preoccupazione l’alleanza che Carlo II strinse con Luigi XIV e che portò nel 1672 a una guerra con l’Olanda, la terza dopo quelle del 1652 e del 1665 legate agli Atti di navigazione.</p>

<h2>Gli schieramenti politici e religiosi</h2>

<p>Nel 1673 il parlamento respinse la Dichiarazione di indulgenza appena emanata dal re, che consentiva ai cattolici di esercitare in privato il
loro culto e sospendeva le pesanti restrizioni contro i <b>dissenters</b> protestanti. Approvò al suo posto il <b>Test Act</b> (legge sulla Professione di fede), che imponeva a chiunque dovesse svolgere funzioni pubbliche il giuramento di sottomissione alla corona, il ripudio del dogma cattolico della transustanziazione e la comunione secondo il rito anglicano; un secondo <b>Test Act</b> approvato nel 1678 estendeva questo giuramento anche a chi era stato
eletto alla camera dei comuni o nominato a quella dei lords. Il conflitto si fece più aspro nel 1679-80, quando il parlamento cercò di far passare una
legge (respinta dalla camera dei lords) che escludeva il cattolico Giacomo dalla successione. Questa legge costituiva un attentato piuttosto grave alla costituzione inglese e mise fine all’apparente unanimità che fino a quel momento vi era stata fra gli avversari del “papismo”. Fu in questo periodo che apparvero i nomi di <b>tory</b> e <b>whig</b> per designare due schieramenti politici: il primo intendeva mantenere intatto il potere personale del re e della chiesa anglicana; il secondo voleva rafforzare il potere del parlamento e traeva i propri aderenti anche fra i dissenters. Nel marzo 1681 Carlo II sciolse il parlamento e non ne convocò altri sino alla fine del suo regno. Nel 1683 i capi whigs furono accusati di stare preparando una congiura; alcuni di loro furono condannati a morte e altri dovettero fuggire in Olanda.</p>

<footer>
<p><b>Dissenters</b> Dissenzienti, o “non conformisti”, sono detti tutti i gruppi religiosi (presbiteriani, battisti, quaccheri e altri ancora) che rifiutavano la chiesa di stato e l’ordinamento vescovile.</p>
<p><b>Tory e whig</b> I due nomi sorsero come epiteti ingiuriosi che ciascun gruppo si era visto affibbiare dall’altro: tory era una parola irlandese
che designava i banditi di strada, whig era un nomignolo scozzese per i più fanatici dei presbiteriani.</p>
</footer>

<section>
<a href="comparative_sup.html">&#171; The comparative of superiority</a></p>
<a href="index.html">Index</a>
<a href="giacomoII_stuart.html">Giacomo II Stuart &#187;</a>
</section>

</div>

</body>
</html>
