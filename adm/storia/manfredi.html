<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0">
  <meta name="description" content="Manfredi: Il regno di Sicilia dopo Federico II"/>
  <title>Manfredi: Il regno di Sicilia dopo Federico II</title>
  <link rel="stylesheet" type="text/css" href="../style.css" media="screen">
</head>

<body>

<nav>
  <ul>
    <li><a class="navbar" href="../index.html">Home</a></li>
    <li><a class="navbar" href="index.html">Index</a></li>
  </ul>
</nav>

<div class="content">

<h1>Manfredi: Il regno di Sicilia dopo Federico II</h1>

<p>Morto Federico II, il <b>regno di Sicilia</b> passò al figlio <b>Manfredi</b> (che regnò dal 1258 al 1266). Come il padre, egli cercò di estendere la sua influenza all’Italia centro-settentrionale, alleandosi con le città ghibelline della <b>Toscana</b>. Preoccupato per la politica di Manfredi, il papa Urbano IV chiese aiuto alla monarchia francese, la più forte d’Europa. <b>Carlo d’Angiò</b>, fratello del re di Francia Luigi IX, accettò l’invito pontificio e scese in Italia con un esercito. Sconfitto Manfredi a <b>Benevento</b> nel 1266, occupò il regno di Sicilia e ne fece lo stato più potente del Mediterraneo occidentale. Il trasferimento della capitale da Palermo a Napoli, l’aumento delle tasse, e l’avidità degli Angioini irritarono profondamente la Sicilia. Il lunedì di Pasqua del 1282 il popolo di Palermo insorse contro i nuovi dominatori nella famosa <b>rivolta del Vespro</b>. Cacciati i francesi, la nobiltà siciliana offrì la corona dell’isola al genero di Manfredi, <b>Pietro III</b> re d’<b>Aragona</b>, un forte regno della Spagna settentrionale, che cercava di espandersi nel Mediterraneo. Gli Angioini non si diedero per vinti e iniziò così una lunga guerra tra loro e gli Aragonesi, che si concluse nel 1302 con la <b>pace di Caltabellotta</b>. Il regno venne diviso in due: gli <b>Aragonesi</b> ebbero la <b>Sicilia</b> e agli Angioini restarono <b>Napoli</b> e l’<b>Italia meridionale</b>.</p>

<footer>
<p><b>Vespro</b> Il termine significa “sera” e per i cristiani è una funzione che si svolge in chiesa all’ora del tramonto. La rivolta dei siciliani contro gli Angiò cominciò all’ora del Vespro ed è perciò ricordata con questo nome.</p>
</footer>

<h2>La Germania e l’Italia: né imperatori né re</h2>

<p>Mentre in Europa si affermavano e si consolidavano le monarchie, in Germania e in Italia non accadde la stessa cosa. In Germania, l’eccessiva indipendenza dei grandi feudatari impedì la formazione di un forte potere monarchico ereditario, e il titolo di imperatore perse con il tempo ogni importanza. Neppure grandi imperatori come Federico I e Federico II di Svevia riuscirono a imporsi del tutto sui grandi feudatari. Terminata la dinastia sveva, i prìncipi tedeschi preferirono <b>eleggere di volta in volta gli imperatori</b>, evitando che il titolo imperiale tornasse a essere ereditario. Questo perché a ogni elezione i candidati al titolo imperiale erano costretti a fare ogni genere di concessione agli elettori, indebolendo la loro autorità ancora prima di essere eletti. Anche in Italia non fu possibile realizzare un regno capace di unire la penisola. Lo impedì il papato, per timore di perdere la propria indipendenza. Ma anche i comuni si opposero con forza a ogni tentativo di ridurre la loro autonomia, e rifiutarono sempre di piegarsi davanti a un sovrano. Lo si vide bene quando l’imperatore Federico II di Svevia cercò di estendere il suo dominio dal regno di Sicilia all’Italia centro-settentrionale. Il tentativo provocò la strenua opposizione del papato e la generale rivolta delle città italiane, finché Federico II fu sconfitto. Dopo la morte del grande imperatore, ogni altro tentativo di restaurare il potere imperale in Italia o di fondare un forte stato monarchico andò incontro al fallimento.</p>

<section aria-label="End">
<a href="federicoII.html">&#171; Federico II</a>
<a href="index.html">Index</a>
<a href="federicoII.html">Federico II &#187;</a>
</section>

</div>

</body>
</html>
