<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Caravàggio, Michelangelo Merisi"/>
	<title>Caravàggio, Michelangelo Merisi</title>
	<link rel="stylesheet" type="text/css" href="../style.css" media="screen">
</head>

<body>

<nav>
	<ul>
		<li><a class="navbar" href="../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Caravàggio, Michelangelo Merisi</h1>

<p><strong>Caravàggio</strong>, Michelangelo Merisi (o <em>Amerighi</em>) detto il. -&nbsp;Pittore (Milano 1571 - Porto Ercole 1610), detto C. dal paese d’origine della famiglia. Allievo di S. Peterzano a Milano (1584), intorno al 1592 andò a Roma, dove il Cavalier d’Arpino lo avrebbe applicato «a dipingere fiori e frutta». Protetto dal cardinale F. M. del Monte e da V. Giustiniani, C. approfondì la sua ricerca naturalista, legata alla sua formazione a contatto con la pittura lombardo-veneta (L. Lotto, il Moretto, G. B. Moroni, G. G. Savoldo), in composizioni allegoriche, religiose (<em>Riposo nella fuga in Egitto e la Maddalena</em>, Roma, Galleria Doria Pamphilj), e più ancora in quadri un tempo considerati di genere, come il <em>Bacco </em>(Firenze, Uffizi), il <em>Bacchino </em>(Roma, Galleria Borghese), il <em>Ragazzo con canestro di frutta</em> (ivi), la <em>Buona ventura </em>(Parigi, Louvre), il <em>Concerto </em>(New York, Metropolitan Museum), il <em>Canestro di frutta </em>(Milano, Pinacoteca Ambrosiana). Abbandonò poi le tematiche poetiche ed elegiache dei quadri giovanili per sviluppare una pittura più drammatica, basata sul contrasto tra luce e ombra, sull’immanenza e la reale e quotidiana rappresentazione del divino. Nel 1599 ebbe l’incarico di decorare con <em>Storie di s. Matteo </em>la cappella Contarelli in S. Luigi dei Francesi, prima opera pubblica: la <em>Vocazione di s. Matteo</em> rappresenta l’iniziale manifestazione del suo stile maturo, in cui l’evento sacro viene drammaticamente sottolineato dall’uso e dalla dialettica tra luce e ombra. L’opera suscitò polemiche e scandalo (secondo alcune fonti sarebbe stata richiesta una seconda versione della pala d’altare) e avviò la celebrità dell’artista. Dopo i dipinti della cappella Contarelli, C. creò una serie di opere assai importanti sia per l’innovazione iconografica sia nella struttura compositiva: la <em>Crocifissione di s. Pietro</em> e la <em>Conversione di s. Paolo </em>per la cappella Cerasi in S. Maria del Popolo (eseguite in due versioni, 1601-05), la <em>Deposizione </em>(Pinacoteca Vaticana), la <em>Madonna dei Pellegrini</em> (S. Agostino), la Madon<em>na dei Palafrenieri</em> (Roma, Galleria Borghese), la <em>Morte della Vergine</em> (Parigi, Louvre), le due versioni della <em>Cena in Emmaus</em> (1602, Londra, National Gallery e 1606, Milano, Brera). Costretto alla fuga per un omicidio compiuto nel 1606 durante una rissa, passò a Napoli, di lì a Malta, ove nel 1608, nominato cavaliere di grazia ma poi imprigionato, evase, soggiornando quindi in Sicilia e a Napoli; di qui, nel tentativo di tornare a Roma approdò a Porto Ercole, possedimento spagnolo, e vi morì. Ovunque aveva lasciato opere altissime, di un’intima e cupa drammaticità: le <em>Sette Opere di Misericordia </em>(Napoli, Pio Monte della Misericordia), la <em>Decollazione del Battista</em> a Malta (La Valletta, Cattedrale), il <em>Seppellimento di s. Lucia </em>(Siracusa, S. Lucia), l’<em>Adorazione dei Pastori </em>e la <em>Resurrezione di Lazzaro </em>(Messina, Museo Regionale). L’originalità del suo fare artistico, sempre riconosciuta, seppure in modo controverso, ha determinato soprattutto nel 20° sec. interpretazioni critiche di segno diverso, ponendo l’artista in vario modo in relazione con l’ambiente culturale e religioso del tempo.</p>

<h2>Povertà e stato sociale</h2>

<p>«È faticosamente uscito dalla povertà mediante il lavoro assiduo», scrive del Caravaggio, già nell'anno 1600 o 1601, l'olandese Carel van Mander; appena giunto a Roma, «se la passava la sera con un'insalata», testimonia Giulio Mancini (1619); «condottosi a Roma vi dimorò senza ricapito, e senza provvedimento», dice il Bellori (1672), che lo descrive «estremamente bisognoso et ignudo». Ancora secondo il Bellori, il padre faceva il “muratore” e lo stesso Michelangelo, nella cittadina di Caravaggio, aveva portato «lo schifo della calce nelle fabbriche», trovandosi così «a far le colle ad alcuni Pittori, che dipingevano a fresco»: circostanza, quest’ultima, da cui sarebbe nata la sua passione per la pittura.</p>

<p>In realtà Fermo Merisi, padre di Michelangelo, era “maestro di casa” dei marchesi di Caravaggio ed esercitava, sia pure modestamente, il mestiere di architetto, come si ricava dal Mancini; «assai da bene», lo definisce il Baglione (circa 1625). «Nacque d'assai honorati cittadini», dice ancora il Mancini del nostro pittore, che, secondo Joachim von Sandrart (morto nel 1658) apparteneva ad una «nobile famiglia». Doveva trattarsi, in sostanza, di una famiglia abbastanza agiata, della piccola nobiltà locale.</p>

<p>I documenti, di cui alcuni ritrovati solo recentemente, confermano quel quadro: i Merisi possedevano alcuni terreni, che il giovane Michelangelo, rimasto orfano, vendette subito prima di partire per Roma, al compimento dei ventuno anni di età, sulla fine del 1592. Al matrimonio dei suoi genitori, il marchese di Caravaggio aveva fatto da testimone. Un fratello, Giovan Batti- sta, divenne sacerdote, e sacerdote era anche lo zio paterno, Ludovico Merisi, che dopo la morte dei genitori assunse la tutela di Michelangelo e lo precedette a Roma di qualche mese. Egli dunque, all'arrivo nella grande città, non era certo privo di punti di riferimento e, anche se versava in qualche difficoltà econo-
mica, non doveva essere poi così disperato.</p>

<p>Quanto alla sua iniziazione alla pittura, era avvenuta nel 1584 quando, come attesta un contratto, il tredicenne Michelangelo fu allogato per alcuni anni in Milano presso un maestro assai quotato, il bergamasco Simone Peterzano.</p>


<h2>I temperamento violento e stravagante</h2>

<p>Su questo, tutte le fonti sembrano d’accordo. Già nel 1600 o 1601, il van Mander così scrive: «quando ha lavorato un paio di settimane, se ne va a spasso per un mese o due con lo spadone al fianco e un servo di dietro, e gira da un gioco di palla all’altro, molto incline a duellare e a far baruffe, cosicché è raro che lo si possa frequentare». I documenti confermano l’irrequietezza dell’artista. Il 19 novembre del 1600, un tale Girolamo Stampa querela il Caravaggio per averlo aggredito a bastonate e con la spada; il 28 agosto del 1603 il pittore Giovanni Baglione (suo futuro biografo) lo cita in tribunale insieme all’architetto Onorio Longhi, per aver i due amici diffuso delle poesie scurrili e diffamatorie contro di lui; il 24 aprile 1604 un garzone d’osteria lo accusa di avergli tirato in faccia un piatto di carciofi; nell'ottobre e nel novembre dello stesso anno il Caravaggio è incarcerato due volte
per aver ingiuriato gli sbirri; il 28 maggio 1605 è arrestato per porto d'armi abusivo; il 29 luglio dello stesso anno viene denunciato perché ha aggredito e ferito di spada il notaio Mariano Pasqualone, per una questione di donne; nel settembre è querelato da certa Prudenzia Bruna, avendo preso a sassate una sua finestra; il 24 ottobre è degente per una ferita, che dice di essersi procurato da solo cadendo sulla propria spada.</p>

<p>Il 28 maggio del 1606 avviene poi l’irreparabile: il Caravaggio uccide certo Ranuccio Tomassoni da Terni in seguito a un litigio sorto durante un incontro di pallacorda, il tennis di allora. «La rissa fu per giuditio dato sopra un fallo, mentre si giocava alla racchetta, verso l’ambasciator del gran duca» [di Toscana], vale a dire nei pressi di palazzo Firenze, dove il nome di una strada (via della Pallacorda) tramanda ancora oggi l'antica destinazione dell’area a campo di gioco. Dalla parte del Caravaggio, partecipano alla rissa il suo compagno Onorio Longhi, un certo Antonio da Bologna che rimane anch'egli ucciso, e probabilmente un altro suo amico pittore, Mario Minniti; dalla parte del Tomassoni, altre tre persone di cui ignoriamo l'identità. Tra esse però poteva trovarsi il fratello della vittima che, come ha rivelato di recente un documento, era il capo del Rione Campo Marzio. L’anno precedente i due fratelli erano finiti in tribunale per un’altra rissa armata, il che indizia la loro indole violenta.</p>

<p>Nello scontro lo stesso Caravaggio rimane gravemente ferito alla testa e subito dopo fugge da Roma, riparando nei feudi laziali dei suoi protettori Colonna. Non potremo mai sapere se fu il pittore ad aggredire l'avversario, o se agì per legittima difesa. Da un esame approfondito delle fonti, si è però potuto ricostruire che il Caravaggio fu ritenuto pienamente colpevole, tanto da essere condannato a morte in contumacia. La condanna a morte (o </p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
