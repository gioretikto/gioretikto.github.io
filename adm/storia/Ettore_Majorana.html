<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0">
    <meta name="description" content="Ettore Majorana"/>
    <title>Ettore Majorana</title>
    <link rel="stylesheet" type="text/css" href="../style.css" media="screen">
</head>

<body>

<nav>
	<ul>
		<li><a class="navbar" href="../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Ettore Majorana</h1>

<p><b>Ultima dimora Romana</b>: viale regina margherita 37</p>

<p>Ettore Majorana nacque a Catania il 5 agosto 1906 da una nota famiglia di professionisti di quella città. Il padre ing. Fabio Massimo (n. a Catania nel 1875, m. a Roma nel 1934) era fratello minore di Quirino Majorana (1871-1957) noto professore di fisica sperimentale dell’Università di Bologna. L’ing. Fabio Massimo era stato per molti anni Direttore dell’Azienda Telefonica di Catania; trasferitosi a Roma era stato nominato nel 1928 Capo Divisione e, qualche anno dopo, Ispettore Generale del Ministero delle Comunicazioni. Dal suo matrimonio con la Sig.ra Dorina Corso (n. a Catania nel 1876, m. a Roma nel 1965) anch’essa di famiglia catanese, erano nati cinque figli: Rosina, sposata più tardi con Werner Schultze, Salvatore, dottore in legge e studioso di filosofia, Luciano, ingegnere civile, specializzato in costruzioni aereonautiche ma che poi si dedicò alla progettazione e costruzione di strumenti per l’astronomia ottica, Ettore e, quinta e ultima, Maria, musicista e insegnante di pianoforte.</p>

<p>I familiari e gli amici di famiglia raccontano che Ettore cominciò a dar prova di attitudine per l’aritmetica e il calcolo numerico già a quattro anni di età: attitudine che manifestava concretamente facendo come gioco, a memoria e in pochi secondi, moltiplicazioni fra numeri entrambi di tre cifre che gli venivano detti dai familiari stessi o dai loro visitatori. Quando uno di questi gli chiedeva di fare un calcolo, il piccolo Ettore si infilava sotto un tavolo quasi cercasse di isolarsi e di lì dava, pochi secondi dopo, la risposta.</p>

<p>A sette anni era divenuto un noto scacchista tanto che la cosa fu riportata nella cronaca cittadina. Dopo aver fatto le prime classi delle scuole elementari in casa, entrò come interno all'Istituto Massimo di Roma, ove completò le elementari e ove seguì il ginnasio che superò in quattro anni avendo saltato il quinto. Quando nel 1921 la sua famiglia si trasferì a Roma, egli seguitò a frequentare come esterno la prima e la seconda liceo all’Istituto Massimo, ma passò, per il terzo anno, al Liceo Statale Torquato Tasso ove, nella sessione estiva del 1923, conseguì la maturità classica con voti elevati.
Nell'autunno dello stesso anno Ettore si iscrisse al Biennio di Studi di Ingegneria dell’Università di Roma e prese a frequentare le lezioni e le esercitazioni, regolarmente superando gli esami con voti molto elevati. <br> Fra i suoi compagni di corso c’era suo fratello Luciano, con cui passava anche buona parte delle ore dedicate allo svago e ai comuni amici: c'erano anche Emilio Segré, oggi professore di Fisica all’Università di Berkeley in California, ed Enrico Volterra, oggi professore di Scienza delle Costruzioni all’Università di Houston nel Texas. <br> Finito il Biennio di Ingegneria, questo gruppo di giovani, tutti molto brillanti, cominciò a frequentare la Scuola di Applicazione per gli Ingegneri di Roma. <br> Ettore seguitò a riportare voti elevati in tutti gli esami, salvo una bocciatura in idraulica. <br> 
Come al biennio così anche alla Scuola di Ingegneria, Ettore faceva da consulente a tutti i suoi compagni per la soluzione dei problemi più difficili: in particolare se si trattava di problemi matematici. <br>
Nel periodo in cui frequentava la Scuola di Ingegneria Ettore, al pari di alcuni suoi compagni di corso, aveva cominciato a mostrarsi molto critico verso il modo in cui venivano impartiti alcuni degli insegnamenti; egli riteneva che si scendesse troppo spesso nella descrizione di particolari inessenziali mentre non veniva dato abbastanza rilievo alla sintesi generale caratteristica di un solido inquadramento scientifico. Questa sua radicata convinzione era alla base di frequenti vivaci e talvolta aspre discussioni che aveva con alcuni dei professori. <br> All’inizio del 2° anno della Scuola di Ingegneria (4° dall’inizio degli studi universitari) Emilio Segré decise di seguire una sua vecchia inclinazione e passò agli studi di Fisica. Tale decisione era maturata in lui durante l’estate 1927, periodo in cui aveva conosciuto Franco Rasetti, allora assistente all'Istituto di Fisica dell’ Università di Firenze. <br> Attraverso Rasetti, Segré aveva conosciuto anche <a href="Enrico_Fermi.html">Enrico Fermi</a>, allora ventiseienne e da poco nominato (novembre 1926) professore straordinario alla Cattedra di Fisica Teorica dell’Università di Roma. <br> La creazione di questa nuova cattedra era dovuta all’opera di O. M. Corbino professore di Fisica Sperimentale e direttore dell’Istituto di Fisica dell’Università di Roma, il quale, avendo giustamente valutato le eccezionali capacità di Enrico Fermi, aveva iniziato tutta una serie di azioni per creare in Roma una Scuola di Fisica moderna.</p>

<p>Nell’autunno 1927 e all’inizio dell’inverno 1927-28 Emilio Segré, nel nuovo ambiente fisico che si era formato da pochi mesi attorno a Fermi, parlava frequentemente delle eccezionali qualità di Majorana e, contemporaneamente, cercava di convincere Majorana a seguire il suo esempio, facendogli notare come gli studi di Fisica fossero assai più consoni di quelli di Ingegneria alle sue aspirazioni scientifiche e alle sue capacità speculative. Il passaggio a Fisica ebbe luogo al principio del 1928 dopo un colloquio con Fermi, i cui dettagli possono servire assai bene a tratteggiare alcuni aspetti del carattere di Majorana. <br> Egli venne all’Istituto di Fisica di Via Panisperna e fu accompagnato da Segré nello studio di Fermi ove si trovava anche Rasetti. <br> Fu in quell’occasione che io lo vidi per la prima volta. Da lontano appariva smilzo, con un’andatura timida quasi incerta; da vicino sì notavano i capelli nerissimi, la carnagione scura, le gote lievemente scavate, gli occhi vivacissimi e scintillanti: nell’insieme, l’aspetto di un saraceno. <br> Fermi lavorava allora al modello statistico che prese in seguito il nome di modello di THOMAS-FERMI. Il discorso con Majorana cadde subito sulle ricerche in corso all’Istituto e Fermi espose rapidamente le linee generali del modello e mostrò a Majorana gli estratti dei suoi recenti lavori sull'argomento e, in particolare, la tabella in cui erano raccolti i valori
numerici del cosidetto potenziale universale di Fermi. Majorana ascoltò con interesse e, dopo aver chiesto qualche chiarimento, se ne andò senza manifestare i suoi pensieri e le sue intenzioni. Il giorno dopo, nella tarda mattinata, si presentò di nuovo all’Istituto, entrò diretto nello studio di Fermi e gli chiese, senza alcun preambolo, di vedere la tabella che gli era stata posta sotto gli occhi per pochi istanti il giorno prima. Avutala in mano, estrasse dalla tasca un fogliolino su cui era scritta un’analoga tabella da lui calcolata a casa nelle ultime 24 ore, trasformando, secondo quanto ricorda Segré, l’equazione differenziale del secondo ordine non lineare di THOMAS-FERMI in un’equazione di RICCATI (in realtà di Abel) che poi aveva integrato numericamente. Confrontò le due tabelle e, avendo constatato che erano in pieno accordo fra loro, disse che la tabella di FERMI andava bene: e, uscito dallo studio di Fermi, se ne andò dall’Istituto. Dopo qualche giorno passò a Fisica e cominciò a frequentare regolarmente l’Istituto.</p>

<p>Passato a Fisica, Majorana aveva in breve tempo impressionato tutti per vivezza di ingegno, profondità di comprensione ed estensione di studi che lo rendevano molto superiore a tutti i suoi nuovi compagni. Il suo spirito critico era poi eccezionalmente penetrante e inesorabile tanto che lo avevamo soprannominato il “Grande Inquisitore”: nello stesso quadro scherzoso chiamavamo Fermi il “Papa”, Rasetti il “Cardinale Vicario” e così via. La sua capacità di calcolo era poi strabiliante. Non solo faceva completamente a memoria calcoli numerici assai complessi, ma eseguiva a memoria, in venti o trenta secondi; anche il calcolo letterale di integrali definiti sufficientemente complicati da richiedere per un abile matematico un notevole numero di passaggi: eseguiva anche la sostituzione dei limiti letterali o numerici e dava direttamente i risultati finali.</p>

<p>Nel 1928 durante i mesi di maggio e giugno, ossia nel periodo di preparazione e di svolgimento degli esami universitari, avevamo preso l’abitudine di trovarci prima di cena, fra le sette e le otto di sera, alla Casina delle Rose a Villa Borghese. Oltre a Majorana, Giovanni Gentile junior, Emilio Segré ed io dell’Istituto di Fisica, venivano Luciano Majorana, Giovanni Enriques, Giovanni Ferro-Luzzi, Gastone Piqué, tutti studenti di ingegneria dello stesso anno di Ettore. Sorseggiando una bibita o mangiando un gelato si discuteva della preparazione degli esami o degli ultimi esami sostenuti, qualcuno di noi fisici raccontava qualche risultato di fisica atomica che aveva appreso recentemente, il più delle volte da Fermi, o qualcuno degli studenti di Ingegneria discuteva delle proprietà del campo elettromagnetico o di qualche sua applicazione o diceva male del professore di Idraulica che era la loro bestia nera. Si parlava anche di letteratura: Majorana conosceva e apprezzava in generale i classici e prediligeva Shakespeare e Pirandello. Si parlava anche di questioni di cultura varia, nelle quali Majorana era sempre ferratissimo, un poco di politica, ma sopratutto della spedizione Nobile al Polo Nord che aveva avuto luogo proprio in quell’epoca (marzo-maggio 1928) e che aveva dato origine alle ben note, complesse vicende umane.</p>

<p>I suoi colleghi di corso di Ingegneria spesso prendevano bonariamente in giro Ettore per la sua inattitudine al disegno; descrivevano la scena di Ettore che, alle esercitazioni di geometria proiettiva, prendeva un grande foglio, e dopo qualche ora di lavoro, vi aveva tracciato sopra la sua costruzione, ineccepibile dal punto di vista di principio, ma piccola piccola e messa per storto in un angolino mentre il resto del foglio era restato immacolato. Majorana ascoltava i racconti degli amici con un’aria lievemente divertita quasi si trattasse di un altro e alla fine commentava tutta la storia e il racconto che ne era stato fatto con qualche battuta fine e spiritosa. Majorana, Gabriello Giannini, che nel seguito si affermò come costruttore e industriale elettronico negli Stati Uniti, ed io, ci laureammo lo stesso giorno, il 6 luglio 1929: Majorana presentava una tesi Sulla meccanica dei nuclei radioattivi, di cui fu relatore Fermi, ed ebbe 110/110 e lode. La lettura di questa tesi, anche a distanza di quasi quarant'anni, colpisce per la chiarezza della impostazione e l’approfondimento dei problemi relativi alla struttura dei nuclei e alla teoria del loro decadimento alfa.</p>

<p>Dopo la laurea, Majorana continuò a frequentare l’Istituto dove passava più o meno regolarmente un paio di ore al mattino, dalle 10,30-11 alle 12,30-13, e qualche ora nel pomeriggio, dalle 5 alle 7,30. Queste ore venivano trascorse in biblioteca ove studiava sopratutto i lavori di DIRAC, HEISENBERG, PAULI, WEYL e WIGNER. Gli ultimi due autori erano forse i soli per cui egli esprimesse ammirazione senza
riserve. Questa era dovuta, almeno in buona parte, al suo interesse particolarmente vivo, quasi profetico, per la teoria dei Gruppi e le sue applicazioni alla fisica. In più occasioni in quell’epoca Majorana espresse l’intenzione di scrivere un libro su questo argomento: e Segré crede anzi di ricordare di avergli sentito dire che ne aveva scritto qualche capitolo. <br> I suoi giudizi su scienziati viventi, anche di primo piano, erano quasi sempre oltremodo severi, tanto da far sorgere il sospetto di una presunzione e di un orgoglio del tutto eccezionali; se non che tale severità si attenuava o addirittura scompariva nel caso dei suoi amici, mentre altrettanto severi erano i giudizi che egli faceva intendere implicitamente su se stesso e che manifestava esplicitamente sul suo lavoro. Le persone a lui vicine avevano
così finito con il comprendere che tanta severità non era altro che la manifestazione di uno spirito insoddisfatto e tormentato. Sotto un apparente isolamento dal prossimo non solo di fatto ma anche di sentimenti, sì nascondeva una sensibilità vivissima che lo portava a stringere solo raramente rapporti di amicizia: ma allora questi erano dotati della profondità caratteristica della sua regione di origine.

<p>Si era legato di particolare amicizia con me e ancor più con Giovanni Gentile junior (1906-1942). Quest'ultimo si era laureato in Fisica a Pisa nel novembre 1927 ed era stato subito dopo nominato assistente incaricato presso l’Istituto di Fisica dell’Università di Roma ove trascorse circa sei mesi dell’anno accademico 1927-28. Fu in questo periodo che egli conobbe e si legò di amicizia con Ettore, in collaborazione del quale fece più tardi il lavoro sullo sdoppiamento dei termini Roentgen. Oltre che sull’affinità degli argomenti dei loro lavori di ricerca giovanili, l'amicizia tra Majorana e Giovanni Gentile junior si fondava sulla comune origine siciliana e sulla conseguente analogia, strutturale e affettiva, delle loro famiglie. Il 12 novembre 1932 egli conseguì la libera docenza in Fisica Teorica: presentava solo cinque lavori, ma la commissione, composta da Enrico Fermi, Antonino Lo Surdo ed Enrico Persico, fu unanime nel riconoscere nel candidato “una completa padronanza della fisica teorica”.</p>

<p>Dal punto di vista della produzione scientifica quegli anni rappresentano la prima delle due fasi della troppo breve attività di ricerca di Majorana. Questa prima fase comprende i lavori dal n. 1 al n. 6 che si riferiscono tutti a problemi di fisica atomica e molecolare: la seconda fase, documentata dai lavori n. 7, 8 e 9, riguarda invece problemi di fisica del nucleo o proprietà dei corpuscoli elementari.
<br> I lavori appartenenti alla prima fase possono venir ulteriormente divisi in tre gruppi. Il primo è costituito dai lavori n. 1, 3 e 5 e riguarda problemi di spettroscopia atomica: il secondo gruppo comprende i lavori n. 2 e n. 4 che trattano alcune questioni relative al legame chimico. Il terzo gruppo infine comprende il solo lavoro n. 6 il quale verte sul problema del ribaltamento dello spin (spin-flip) non adiabatico in un fascio di atomi polarizzati. <br> Il lavoro n. 1, in collaborazione con GIOVANNI GENTILE junior, riguarda lo sdoppiamento dovuto allo spin dell’elettrone dei termini Roentgen del gadolinio (Z = 64) e dell’uranio (Z = 92) e dei termini ottici P del cesio (Z = 55) e il calcolo dell’intensità delle righe del cesio. Il calcolo viene eseguito a mezzo della teoria delle perturbazioni
facendo uso delle autofunzioni dell’elettrone negli stati considerati ottenute con il metodo di THoMAS-FERMI. <br> Il lavoro n. 3 si riferisce a due righe che erano state scoperte recentemente nello spettro
dell’elio e che non erano interpretabili come combinazione di termini conosciuti. Lo scopritore (P. G. KRUGER) aveva proposto di interpretare queste due righe come dovute alla transizione da uno stato normale a due nuovi stati “accentati”, ossia stati con due elettroni eccitati, i quali, essendo situati al di sopra della energia di ionizzazione dell’atomo di elio, avevano la possibilità di dar luogo a transizioni a stati dello spettro continuo ossia a processi di ionizzazione spontanea. A mezzo di un’analisi basata sulle proprietà di simmetria delle autofunzioni imperturbate dei 16 stati che sì ottengono combinando fra loro due orbitali di numero quantico totale 2, e di calcoli perturbativi spinti a termini del secondo ordine, Majorana giunge a confermare la interpretazione proposta originariamente per una delle due righe e ad escludere che l’altra fosse dovuta all’atomo di elio. In questo lavoro è assai interessante la discussione delle proprietà di simmetria dei diversi stati rispetto allo scambio degli spin degli elettroni (stati di singoletto e di tripletto), alle rotazioni spaziali (quanto azimutale o momento della quantità di moto orbitale), alle rotazioni assiali (quanto magnetico) e alle riflessioni nel centro di forza (parità). <br> Il lavoro n. 5, terzo ed ultimo dei lavori di spettroscopia atomica, riguarda i cosidetti tripletti <i>P'</i> incompleti del calcio. Come si è detto a proposito del lavoro n. 3, i termini accentati sono termini con due elettroni eccitati; ora, nello spettro del calcio erano noti a quell’epoca cinque gruppi di righe spettrali ciascuno composto da sei righe, dovute alla combinazione di termini normali e termini ordinabili in serie il cui limite corrisponde al calcio ionizzato una volta, avente però l’elettrone esterno nello stato eccitato 3° invece che nello stato 1s, come accade per le serie normali. Alcuni di questi termini, corrispondenti a configurazioni con 2 elettroni eccitati, sono situati al di sopra del potenziale di ionizzazione e ciò non ostante sono stabili, nel senso che non danno luogo ad un’apprezzabile ionizzazione spontanea. Questa stabilità, come fece notare Majorana, è dovuta al fatto che, nella approssimazione non relativistica, i detti termini hanno tali caratteri di simmetria che la transizione allo spettro continuo è rigorosamente proibita. Ma la presenza dei momenti magnetici intrinseci degli elettroni determina una leggera instabilità che solo in circostanze eccezionali può assumere importanza apprezzabile. È ciò che accade, come dimostrò Majorana, per la componente J = 2 dei tripletti anomali dello zinco, cadmio e mercurio, mentre nel caso del calcio l’esperienza mostra che proprio questa componente è assente o per lo meno molto debole.</p>

<p>Passando dai lavori di spettroscopia atomica ai lavori sul legame chimico, va notato fin d’ora che fu proprio attraverso lo studio approfondito di questi problemi che Majorana si impadronì della teoria quantistica del legame chimico di HEITLER E LonDoN, circostanza, questa, che doveva risultare di grande importanza per la sua futura attività di ricerca. La sua conoscenza approfondita del meccanismo di scambio degli elettroni di valenza, che è alla base della teoria quantistica del legame chimico omeopolare, costituirà infatti più tardi il punto di partenza per l’ipotesi che le forze nucleari siano forze di
scambio. Il lavoro n. 2, sulla formazione dello ione molecolare di elio, parte da osservazioni spettroscopiche allora recenti, che avevano messo in evidenza alcune bande attribuite allo ione molecolare He<sub>2</sub><sup>+</sup>. A mezzo di un calcolo di prima approssimazione, Majorana trova poi la distanza di equilibrio dei due nuclei nello ione He<sub>2</sub><sup>+</sup> e per la loro frequenza di oscillazione giunge a valori che si accordano molto bene con i valori trovati sperimentalmente. Nel lavoro n. 4 MAJORANA studia in dettaglio le caratteristiche di un termine anomalo pari di singoletto (detto termine X) piuttosto profondo che era stato recentemente osservato nello spettro della molecola di idrogeno e che era stato interpretato come un termine accentato. L’ultimo lavoro del periodo di attività dedicato a problemi di fisica atomica e molecolare è il n. 6. Esso riguarda il problema del calcolo della probabilità di ribaltamento (<i>spin-flip</i>) dello spin degli atomi di un raggio di vapore polarizzato quando questo si muove in un campo magnetico rapidamente variabile. Se il campo magnetico cambia lentamente di direzione, l’orientamento dell’atomo segue adiabaticamente la direzione del campo; ma che cosa accade se la variazione di direzione del campo non è adiabatica? In particolare, cosa accade se l’atomo passa in prossimità di un punto ove il campo magnetico è zero? Il problema era stato discusso fin dai primi tempi della meccanica quantistica da DARWIN e LANDÉ; e STERN, che aveva fatto qualche anno prima con GERLACH le famose esperienze sulla quantizzazione spaziale, si era proposto di verificare quantitativamente le previsioni teoriche anche per quanto riguardava le probabilità di transizione nel caso non adiabatico. Il problema si può enunciare nel seguente modo: si abbia un sistema
quantizzato (come per esempio un atomo o una molecola) di momento angolare totale J e numero quantico magnetico m rispetto alla direzione di un campo magnetico costante nel tempo; si vuoi sapere quale o quali sono gli stati finali del sistema se il campo si mette a variare rapidamente con il tempo, in grandezza e direzione, secondo una certa funzione vettoriale <b>H</b>(<i>t</i>). Nel suo lavoro MAJORANA dimostra che l’effetto globale di un campo magnetico variabile <b>H</b>(<i>t</i>) su di un corpuscolo di momento angolare J = 1/2 e data componente m lungo l’asse della 2, può venir descritto come una brusca rotazione di un angolo a del momento angolare totale. Dopo che ha avuto luogo la rotazione dell’angolo a, il sistema non è più in uno stato di ben definita quantizzazione spaziale rispetto alla direzione originale del campo, ma deve essere descritto a mezzo di un pacchetto d’onde costituito dalla sovrapposizione di 2J + 1 stati, ciascuno caratterizzato da un diverso valore del numero quantico magnetico m/, e da una corrispondente ampiezza di probabilità. Il problema fu in realtà trattato e risolto da Majorana con straordinaria eleganza e concisione solo per il caso particolare J = 1/2: ma, come egli stesso fa notare, il metodo si presta facilmente ad una estensione al caso generale di J qualsiasi. Da quanto detto sopra, ma ancor più da un esame approfondito di questi lavori, si resta colpiti dalla loro alta classe: essi rivelano una profonda conoscenza dei dati sperimentali anche nei più minuti dettagli, una disinvoltura non comune, soprattutto a quella epoca, nello sfruttare le proprietà di simmetria degli stati per semplificare i problemi o per la scelta della più opportuna approssimazione per risolvere quantitativamente i singoli problemi, qualità quest’ultima che senza alcun dubbio derivava, almeno in parte, dalle sue eccezionali doti di calcolatore.</p>

<p>L’interesse di Majorana per la fisica nucleare, che già si era manifestato nella sua tesi di laurea, si ravvivò fortemente con l’apparire dei classici lavori che dovevano portare alla scoperta del neutrone, all’inizio del 1932. In realtà questo suo rinnovato interesse rientrava nel suo nuovo orientamento generale di tutto l’Istituto di via Panisperna ove già da qualche anno si parlava dell’opportunità di abbandonare, sia pure gradualmente, la fisica atomica, campo in cui tutti avevano lavorato per vari anni, e di far convergere il principale sforzo di ricerca su problemi di fisica nucleare. <br> Il primo a pubblicare che il nucleo è costituito soltanto di protoni e neutroni è stato probabilmente IWANENKO. Né io né altri degli amici interpellati ricorda se Majorana fosse giunto a questa conclusione indipendentemente; quello che è certo è che, prima di Pasqua di quello stesso anno, egli aveva cercato di fare la teoria dei nuclei leggeri ammettendo che i protoni e i neutroni (o protoni neutri come lui diceva allora) ne fossero i soli costituenti e che i primi interagissero con i secondi con forze di scambio. Egli era giunto anche alla conclusione che si dovesse trattare di forze di scambio delle sole
coordinatee spaziali (e non degli spin) se si voleva far sì che il sistema saturato rispetto all’energia di legame fosse la particella alfa e non il deutone. <br> Aveva parlato di questo abbozzo di teoria agli amici dell’Istituto, e Fermi, che ne aveva subito riconosciuto l’interesse, gli aveva consigliato di pubblicare al più presto i suoi risultati, anche se parziali. Ma Ettore non ne volle sapere perché giudicava il suo lavoro incompleto. <br> Nel fascicolo di “Zeitschrift fur Physik” datato 19 luglio 1932, apparve il primo lavoro di HEISENBERG) sulle forze di “scambio alla HEISENBERG”, ossia forze che coinvolgono lo scambio delle coordinate sia spaziali che di spin. <br> Questo lavoro suscitò molta impressione nel mondo scientifico; era il primo tentativo di una teoria del nucleo che, per quanto incompleta e imperfetta, permetteva di superare alcune delle difficoltà di principio che fino ad allora erano sembrate insormontabili. <br> Fermi si adoperò nuovamente perché MAJORANA pubblicasse qualche cosa, ma ogni suo sforzo e ogni sforzo di noi suoi amici e colleghi fu vano. Alla fine però Fermi riuscì a convincerlo ad andare all’estero, prima a Lipsia e poi a Copenhagen, e gli fece assegnare dal Consiglio Nazionale delle Ricerche una sovvenzione per tale viaggio che ebbe inizio alla fine di gennaio del 1933 e durò fra sei e sette mesi. <br> L’avversione a pubblicare o comunque a rendere noti i suoi risultati che appare da questo episodio faceva parte di un suo atteggiamento generale. Talvolta nel corso di una conversazione con qualche collega diceva quasi incidentalmente di aver fatto durante la sera precedente il calcolo o la teoria di un fenomeno non chiaro che era caduto sotto l’attenzione sua o di qualcuno di noi in quei giorni. Nella discussione che seguiva, sempre molto laconica da parte sua, Ettore a un certo punto tirava fuori dalla tasca il pacchetto delle sigarette macedonia (era un fumatore accanito) sul quale erano scritte, in una calligrafia minuta ma ordinata, le formule principali della sua teoria o una tabella di risultati numerici. Copiava sulla lavagna parte dei risultati, quel tanto che era necessario per chiarire il problema, e poi, finita la discussione e fumata l’ultima sigaretta, accartocciava il pacchetto nella mano e lo buttava nel cestino. <br> Prima di partire per Lipsia, MAJORANA pubblicò un altro lavoro, il n. 7, sulla teoria relativistica di particelle con momento intrinseco arbitrario. Questo è il suo primo lavoro che riguarda le particelle elementari e non aggregati di particelle quali sono gli atomi ed i nuclei. Nel mese di gennaio MAJORANA partì per Lipsia ove rimase fino all’inizio dell’estate; da Lipsia andò a Copenhaghen ove trascorse circa tre mesi, e di lì di nuovo a Lipsia ove si fermò per un periodo di circa un mese, prima di tornare definitivamente in Italia all’inizio dell’autunno 1933. Lipsia in quegli anni era uno dei maggiori centri di fisica moderna; attorno a W. Heisenberg si era raccolto un gruppo di giovani di eccezione, fra i quali F. Bloch, F. Hund,
R. Peieris e, fra gli ospiti, E. Feenberg, D. R. Inglis e E. G. Uhienbeck.</p>

<p>Majorana in quel periodo si legò ad Heisenberg per cui conservò sempre profonda ammirazione e senso di amicizia. Fu Heisenberg che lo convinse senza sforzo, con il solo peso della sua autorità, a pubblicare il suo lavoro sulla teoria del nucleo che apparve nel corso dello stesso anno sia su “Zeitschrift fur Physik” (n. 8a) che sulla “Ricerca Scientifica” (n. 8b). <br>Quando nell’autunno del 1933 tornò a Roma, Ettore non stava bene in salute a causa di una gastrite i cui primi sintomi si erano manifestati in Germania. Quale fosse l’origine di questo male non è chiaro, ma i medici di famiglia lo collegarono con un principio di esaurimento nervoso. <br> Egli cominciò a frequentare l’Istituto di via Panisperna solo saltuariamente e con il passare dei mesi non venne più affatto: trascorreva sempre più le sue giornate in casa immerso nello studio per un numero di ore del tutto eccezionale. Gli interessi filosofici, che sempre erano stati vivi in lui, si erano fortemente accentuati, tanto da spingerlo a meditare a fondo le opere di vari filosofi, in particolare quelle di Schopenhauer. <br> Probabilmente risale a quell’epoca il manoscritto sul valore delle leggi statistiche nella fisica e nelle scienze sociali che, trovato fra le sue carte dal fratello Luciano, fu pubblicato dopo la sua scomparsa (n. 10) a cura di Giovanni Gentile junior. A questi interessi vecchi e nuovi se ne era aggiunto un altro, la medicina, argomento che affrontava forse anche nel desiderio di comprendere i sintomi e la portata del suo male. <br> Era ormai giunta l’ora per un nuovo concorso in Fisica Teorica; il primo e solo concorso
per cattedre di questa materia aveva avuto luogo nel 1926 e aveva portato alla Cattedra Enrico Fermi, a Roma, ed Enrico Persico a Firenze. Il concorso fu bandito al principio del 1937 su richiesta dell’Università di Palermo, spinta a far ciò da Segré che nel frattempo era diventato professore di Fisica Sperimentale in quella Università. <br> C’era naturalmente il problema di far concorrere Ettore, il quale sembrava che non ne volesse sapere e che comunque ormai da qualche anno non aveva più pubblicato lavori di fisica. Fermi e i vari amici si adoperarono in questo senso e Majorana infine si convinse a gran fatica a prendere parte al concorso e mandò alla stampa su “Il Nuovo Cimento” il lavoro sulla teoria simmetrica dell’elettrone e del positrone (n. 9). Dall’esame dei singoli lavori di Majorana viene naturale porsi il difficile problema di dare, nei limiti del possibile, una valutazione di insieme della sua figura di scienziato. Non vi è alcun dubbio che egli aveva una mente matematica, soprattutto analitica, straordinaria e uno spirito critico del tutto eccezionale. Ma forse, proprio questo acutissimo spirito critico, unito alla mancanza di alcune doti di equilibrio d’insieme sul piano umano,
ostacolarono le sue capacità di sintesi creativa, cosı̀ da non permettergli di raggiungere una produttività scientifica confrontabile con quella esplicata, alla stessa età, dai maggiori fisici contemporanei.
Ciò non toglie che la scelta di alcuni dei problemi da lui trattati, i metodi seguiti nella loro trattazione e, più in generale, la scelta dei mezzi matematici per affrontarli, mostrano una naturale tendenza a precorrere i tempi, che in qualche caso ha quasi del profetico. La commissione per giudicare il concorso di Fisica Teorica dell’Università di Palermo risultò cosı̀ composta: Antonio Carrelli, Enrico Fermi, Orazio Lazzarino, Enrico Persico e Giovanni Polvani. La Commissione tenne una prima seduta nel corso del mese di ottobre 1937 ma subito fu invitata dal Ministro dell’Educazione Nazionale a sospendere i lavori
allo scopo di poter accogliere la sollecitazione del senatore Giovanni Gentile a procedere alla nomina (in base all’Art. 8 del R.D.L. 20 giugno 1935 n. 1071) del concorrente Ettore Majorana a professore ordinario di Fisica Teorica nella R. Università di Napoli. <br> Il suddetto articolo si riferiva a meriti speciali; esso era stato fatto qualche anno prima allo scopo di rendere possibile la nomina di Guglielmo Marconi alla cattedra di Onde Elettromagnetiche dell’Università di Roma senza concorso. Nominato professore di Fisica Teorica a Napoli nel novembre 1937, Ettore Majorana si trasferı̀ in quella città ai primi di gennaio dell’anno successivo e si stabilı̀ in un primo tempo in una camera dell’Albergo Patria, e poi dell’Albergo Bologna che dava sulla Via De Pretis affollata di traffico. A Napoli si legò d’amicizia con Antonio Carrelli, professore di Fisica Sperimentale e direttore dell’Istituto di Fisica di quella Università. In una lettera inviata alla madre in data il gennaio 1938 egli comunicava che avrebbe iniziato le lezioni due giorni dopo, giovedı̀ 13 alle ore 9; di essere riuscito ad evitare ogni carattere ufficiale all’apertura del corso e aggiungeva: “anche per questo non vi consiglierei di venire”. Più avanti nella lettera scriveva: “Ho trovato giacente da ben due mesi una lettera del Rettore in cui mi annunziava la mia nomina ‘per alta fama di singolare perizia...’. Non avendolo trovato, gli ho risposto con una lettera altrettanto elevata”. Per chi lo ha conosciuto di persona, questa frase ha un tono di leggera e garbata ironia verso la legge che contiene proprio quella frase, verso il Rettore e sopra tutto verso se stesso. Lo stesso tono ha il resto della lettera ove si parla dell’Istituto di Fisica di Napoli, di alcuni colleghi, per cui ha espressioni amichevoli, e dei loro assistenti. Ma la lettera è al tempo stesso una chiara manifestazione del suo vivo affetto e forte attaccamento alla madre e ai fratelli. Va anche detto, incidentalmente, che nonostante la sua estrema riservatezza su argomenti di questo genere e la sua palese trascuratezza nei riguardi delle pratiche religiose, tutto fa ritenere che egli avesse conservato dalla educazione giovanile uno spirito sostanzialmente religioso.
Anche a Napoli, come del resto aveva sempre fatto a Roma, conduceva una vita estremamente ritirata; al mattino, quando doveva fare lezione, andava all’Istituto e nel tardo pomeriggio faceva lunghe passeggiate nei quartieri più vivi della città. Anche a Napoli, come a Roma negli anni precedenti, Majorana era tormentato dalla sua malattia che finiva inevitabilmente con l’avere una influenza sul suo umore e anche sul suo carattere. Questo spiega forse l’eccessivo dispiacere che egli provò, a quanto racconta Carrelli, quando, dopo qualche mese di insegnamento, si rese conto che ben pochi degli studenti erano in grado di seguire e apprezzare le sue lezioni sempre oltremodo elevate. Il giorno 26 marzo 1938 Carrelli, con grande meraviglia, ricevette da Palermo un telegramma lampo da parte di Ettore Majorana in cui gli diceva di non preoccuparsi per quanto era scritto nella lettera che gli aveva mandato. La lettera purtroppo andò persa, ma una frase rimase impressa nella memoria di Carrelli e suonava all’incirca in questo modo: “Non sono una ragazza ibseniana, comprendimi, il problema è molto più grosso...”. La lettera si chiudeva con un caldo saluto a Carrelli che ringraziava per l’amicizia che gli aveva dimostrato negli ultimi mesi. Carrelli, sconvolto da tale lettura, chiamò subito al telefono Fermi il quale a Roma si mise in contatto con il fratello Luciano: questi si recò immediatamente a Napoli ove iniziava una affannosa ricerca di informazioni su Ettore. Tale ricerca, condotta sia a Palermo che a Napoli, permise di stabilire che Ettore era partito da Napoli per Palermo con il piroscafo della Società Tirrenia nella notte dal 23 al 24 marzo e che era giunto a Palermo ove era stato un paio di giorni e donde, il 25, aveva spedito sia la lettera che il telegramma a Carrelli. La sera del giorno stesso aveva ripreso il piroscafo per Napoli. Il prof. Michele Strazzeri dell’Università di Palermo lo vide quella notte a bordo e anzi alle prime luci dell’alba, mentre il piroscafo entrava nel Golfo di Napoli, lo scorse dormire nella sua cabina. Un marinaio testimoniò di averlo visto a poppa della nave dopo Capri non molto prima che questa attraccasse al molo di Napoli. Le indagini furono condotte per oltre tre mesi sia dalla Polizia che dai Carabinieri e con l’interessamento personale di Mussolini a cui la Madre aveva scritto una lettera accompagnata da una di Fermi in cui, fra l’altro questi diceva( 13 ): “... Io non esito a dichiararvi, e non lo dico quale espressione iperbolica, che fra tutti gli studiosi italiani e stranieri che ho avuto occasione di avvicinare, il Majorana è quello che per profondità di ingegno mi ha maggiormente colpito. Capace nello stesso tempo di svolgere ardite ipotesi e di criticare acutamente l’opera sua e degli altri, calcolatore espertissimo e matematico profondo che mai per altro perde di vista dietro il velo delle cifre e degli algoritmi l’essenza reale del problema fisico, Ettore Majorana ha al massimo grado quel raro complesso di attitudini che formano il tipico teorico di gran classe...”. La famiglia promise un premio, allora cospicuo, di 30 mila lire a chi avesse dato notizie di Ettore e pubblicò per mesi sui maggiori quotidiani un appello ad Ettore perché tornasse a casa: il Vaticano cercò di stabilire se si fosse rinchiuso in un convento. Ma tutti i tentativi furono vani. Nessuna traccia fu mai più trovata: solo si seppe che qualche giorno prima della partenza di Ettore Majorana per Palermo, si era presentato alla Chiesa del Gesù Nuovo, situata a Napoli vicino all’Albergo Bologna, un giovane uomo molto agitato le cui caratteristiche somatiche e psichiche parvero ai parenti corrispondere a quelle di Ettore. Inoltre, Padre De Francesco, ex provinciale dei Gesuiti, che aveva ricevuto il giovane ritenne di riconoscerlo nella fotografia di Ettore, mostratagli dai parenti. Il giovane chiese a Padre De Francesco di “fare un esperimento di vita religiosa” espressione che secondo i fratelli va intesa come: “fare gli esercizi spirituali”. Alla risposta che egli poteva, sı̀, avere ospitalità, ma solo a breve termine —in quanto per una soluzione definitiva sarebbe stato necessario, per l’Ordine, entrare in Noviziato— il giovane rispose: “Grazie, scusi” e se ne andò. L’ipotesi che trovò più credito tra gli amici, fu che egli si fosse buttato in mare: ma tutti gli esperti delle acque del Golfo di Napoli sostengono che il mare, prima o poi, ne avrebbe restituito il cadavere. Non si è saputo più nulla: tutti sono rimasti con un senso di profonda amarezza per la perdita, chi di un parente, chi di un amico, gentile, riservato e schivo da manifestazioni esteriori, cosı̀ evidentemente affettuoso anche se profondamente amaro: un senso di frustrazione per tutto quello che il suo ingegno non ha lasciato ma che avrebbe ancora potuto produrre se non fosse intervenuta la sua assurda scomparsa; e soprattutto un senso di profondo e ammirato stupore per la sua figura di uomo e di pensatore che era passata tra noi cosı̀ rapidamente, come un personaggio di Pirandello carico di problemi che portava con sé, tutto solo; un uomo che aveva saputo trovare in modo mirabile una risposta ad alcuni quesiti della natura, ma che aveva cercato invano una giustificazione alla vita, alla sua vita, anche se questa era per lui di gran lunga più ricca di promesse di quanto essa non sia per la stragrande maggioranza degli uomini.</p>

<p><b>Edoardo Amaldi</b> Rome, 1966</p>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="sulfides.html">Sulfides&#187;</a>
</section>

</article>

</body>
</html>
