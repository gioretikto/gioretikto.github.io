<!DOCTYPE html>
<html>
<head>
 <meta charset="utf-8">
 <meta name="viewport" content="width=device-width, initial-scale=1.0"> 
 <meta name="description" content="Giovanni Giolitti: età giolittiana"/>
 <title>Giovanni Giolitti: età giolittiana</title>
 <link rel="stylesheet" type="text/css" href="../style.css" media="screen">
</head>

<body>

<nav>
 <ul>
  <li><a class="navbar" href="../index.php">Home</a></li>
  <li><a class="navbar" href="../documentation.html">Documentation</a></li>
 </ul>
</nav>
   
<article>

<h1>Giovanni Giolitti: età giolittiana</h1>

<p>Nell’epoca dell’imperialismo l’Europa, soprattutto quella Occidentale, continuò a essere il centro del mondo e solo Stati Uniti e Giappone erano in grado di competere con la sua potenza economica e militare. Proprio negli Stati Uniti, infatti, si erano verificati alcuni fatti che avevano meravigliato (e preoccupato) gli Europei: nel 1903 i fratelli Wright erano riusciti a volare per quasi... un minuto a bordo dell’aeroplano di loro invenzione, mentre Henry Ford e David Buick fondavano le omonime fabbriche di automobili che andavano ad affiancarsi alla francese Peugeot (1890) e all’italiana Fiat (1899). Come si dirà tra breve, anche i Giapponesi avevano stupito e spaventato il mondo: quel popolo di colore aveva addirittura sfidato e vinto in guerra un popolo bianco, i Russi (1905)!. In Europa si susseguivano con un ritmo frenetico scoperte, invenzioni, impresee grandi realizzazioni come il traforo del Sempione tra l’Italia e la Svizzera (1906), cui si rispose in America con l’apertura del canale di Panama tra l’Atlantico e il Pacifico (1914). Finiti  con la guerra franco-prussiana (1870) i conflitti fratricidi che l’avevano funestata, l’Europa desiderava godere fino in fondo della pace finalmente raggiunta e del grado di progresso e di benessere mai conosciuto prima. Fu quindi un periodo di ottimismo, di spensieratezza, di gioia e soprattutto di fiducia nelle capacità umane, che avevano dato al Vecchio Continente una “Belle époque”, una bella epoca di serenità e di prosperità. Una conquista della “Belle époque” fu, in molti Paesi, la <b>giornata lavorativa di 8 ore</b>, che concesse più tempo libero da dedicare alla famiglia e a se stessi.</p>

<p>In Italia, il XIX secolo si era concluso con due avvenimenti particolarmente gravi: il rischio di una dittatura militare, sfociato negli 82 morti di Milano, e l’uccisione del re Umberto I, con la quale gli anarchici avevano voluto vendicare quei caduti. Succeduto al padre, il nuovo re Vittorio Emanuele III aveva voluto iniziare il proprio regno con un gesto di distensione che rappacificasse gli animi: fece assegnare un sussidio alla moglie e alla figlia dell’assassino di suo padre, che erano rimaste in America prive di mezzi, e chiamò al Governo degli uomini di provata fede liberale. Tra questi era <b>Giovanni Giolitti</b>  (1842-1928), che era già stato Presidente del Consiglio nel 1892 e che, con brevi interruzioni, lo avrebbe ancora guidato per quasi dieci anni, portando l’Italia a un grado di prosperità mai visto prima. Funzionario statale, deputato e più volte ministro, Giolitti conosceva a fondo i meccanismi dello Stato e i suoi problemi ed era convinto che solo risolvendo la questione sociale  l’Italia avrebbe potuto conseguire anche lo sviluppo economico. Ma perché ciò accadesse era necessario comprendere che “<i>nessuno si può illudere di impedire che le classi popolari conquistino la loro parte di influenza economica e politica. Purtroppo persiste ancora la tendenza a considerare pericolose le Associazioni dei Lavoratori e non si è ancora compreso che esse camminano di pari passo col progresso della civiltà e sono le rappresentanti di legittimi interessi delle classi operaie</i>”. Su queste premesse, Giolitti diede avvio ad una vasta serie di riforme, a cominciare da quelle nel campo sociale.</p>

<h2>Le riforme politiche e sociali</h2>

<p>L’introduzione del <b>suffragio universale</b> (1912) triplicò il numero degli elettori e pose l’Italia al passo con i Paesi politicamente più avanzati. Giolitti avrebbe voluto estendere il voto anche alle donne, ma la proposta fu bocciata dai partiti “laici”, che alla Camera contavano ben 480 deputati contro i 30 dei cattolici: si temeva, infatti, che il voto femminile avrebbe avvantaggiato questi ultimi. Le elezioni del 1913 registrarono così l’avanzata della Sinistra (socialisti, repubblicani, radicali) che passò da 115 a 168 deputati, mentre gli elettori con la riforma elettorale erano balzati da meno di 3 milioni a quasi 8 milioni e mezzo. Altrettanto importanti furono le riforme sociali, a cominciare da quelle nel settore del lavoro: dal riconoscimento del <b>diritto di sciopero</b> alla <b>giornata lavorativa di 8 ore</b>. Si ebbe inoltre il riconoscimento legale delle associazioni dei lavoratori (sindacati, Camere del Lavoro), l’obbligo del riposo festivo e una maggiore tutela del lavoro femminile e minorile. Sorsero importanti organismi di tutela: il Consiglio Superiore del Lavoro (per controllare l’applicazione delle leggi che regolavano il settore), la Cassa di Previdenza (per l’invalidità e la vecchiaia), le Assicurazioni Sociali e il Commissariato per L’Emigrazione: il flusso migratorio non accennava infatti a diminuire giacché, come vedremo, il “miracolo economico” verificatosi in quegli anni aveva solo sfiorato il Meridione e le Isole. Nei primi 15 anni del Novecento oltre 2 milioni di Italiani avevano abbandonato il Paese per recarsi all’estero, mentre altri 6 milioni si erano trasferiti nelle regioni del “triangolo industriale” (Liguria, Lombardia e Piemonte). Di grande portata fu anche la <b>riforma scolastica</b>, che portò l’obbligo scolastico fino a 12 anni (1904), mentre nel 1911 venivano istituiti la scuola per adulti analfabeti (che scesero dal 37% del 1911 al 27% del 1921) e, in ogni Comune, i Patronati Scolastici per sostenere gli alunni bisognosi fornendo materiale scolastico, indumenti, medicinali e refezione. In alcuni Comuni sorsero Scuole rurali per combattere l’analfabetismo nelle campagne. La riforma del 1911 istituì anche il liceo moderno (simile all’attuale scientifico), che con il preesistente liceo classico consentiva l’accesso all’Università</p>

<h2>Il prodigioso sviluppo dell’economia</h2>

<p>Nell’Età giolittiana l’Italia registrò il suo primo miracolo economico: il secondo, come vedremo, si ebbe negli anni Cinquanta. Seppure raggiunto in ritardo dalla rivoluzione industriale, il nostro Paese tra il 1896 e il 1914 conobbe un notevole sviluppo in ogni settore dell’industria: idroelettrica, automobilistica, metalmeccanica, alimentare, chimica, siderurgica, tessile... Un ruolo fondamentale in questa espansione produttiva fu svolto dallo Stato, sia con il protezionismo volto a difendere la giovane industria nazionale dalla temibile concorrenza dei colossi stranieri, sia con vaste e imponenti opere pubbliche: costruzione di centrali idroelettriche, ampliamento della rete stradale e ferroviaria, apertura del traforo del Sempione, incremento delle costruzioni navali, inizio dell’Acquedotto Pugliese, vaste bonifiche (in Veneto, Lombardia ed Emilia). Tali iniziative stimolarono anche lo sviluppo dell’
industria pesante (acciaio, cemento, cantieri navali). D’altra parte, le migliori retribuzioni ottenute dai lavoratori aumentarono anche la richiesta dei beni di consumo prodotti dall’industria leggera. Lo sviluppo dunque ci fu, ma non interessò in egual misura l’intero Paese, dove permaneva, acuendosi, il divario tra il Nord e il Sud: nel primo l’industria assicurava un relativo benessere, mentre il Meridione e le Isole ne restavano esclusi. Oltre a ciò, proprio in quegli anni si abbatterono nel Sud del Paese delle spaventose calamità naturali come eruzioni (Vesuvio 1906 ed Etna 1910) e terremoti (Calabria 1905 e 1907 e Messina 1908) che causarono in tutto oltre 87 mila vittime. Sul piano economico, comunque, si raggiunsero due prestigiosi traguardi che mai più si sarebbero ripetuti nella nostra storia: il pareggio del bilancio statale e la lira che faceva aggio sull’oro (una lira italiana valeva più di una lira in oro).</p>

<h2>Le donne: dalle Leghe al Congresso di Roma</h2>

<p>Il “miracolo italiano” era dovuto anche al fondamentale contributo delle donne, ormai impegnate a tutto campo nelle attività produttive: dalla fabbrica alla scuola, dall’ufficio all’agricoltura, dai servizi al commercio. Consapevoli del proprio determinante apporto al progresso del Paese, le donne italiane erano anche pienamente inserite nel movimento femminista internazionale, di cui rappresentavano una punta particolarmente combattiva, fondando numerose Leghe femminili di categoria: operaie, telefoniste, dattilografe, maestre, segretarie, impiegate, telegrafiste. Affiancate dai sindacati “maschili”, le Leghe non sempre ne ottennero il pieno appoggio nelle loro rivendicazioni. In primo luogo chiedevano l’istruzione professionale e l’aggiornamento per le lavoratrici (e le loro figlie) essendo convinte, ovviamente, che l’istruzione fosse uno strumento indispensabile di emancipazione, tanto più che avrebbe offerto alle donne il modo di opporsi più validamente alla “cultura” dominante: quella cultura che basava molti dei propri valori sul presupposto dell’inferiorità della donna. Altre richieste delle Leghe furono la tutela del lavoro femminile e minorile: nel 1902 il Parlamento approvò una legge in tale senso, ma le donne ritennero che fosse del tutto insufficiente: ad esempio, non prevedeva l’inserimento di donne tra gli ispettori che avrebbero dovuto controllarne la corretta applicazione... el 1907 il Consiglio Nazionale delle Donne Italiane (sorto nel 1903) presentò al Parlamento l’ennesima petizione  (richiesta) per il voto alle donne: l’aveva formulata Anna Maria Mozzoni, che già conosciamo come fondatrice della Lega per gli Interessi Femminili e aveva tra le firmatarie la prima donna italiana che, come sappiamo, avesse “osato” laurearsi in medicina: era Maria Montessori – nota in campo internazionale per il suo metodo educativo – che proprio nel 1907 aveva aperto a Roma la prima Casa per Bambini. Il Consiglio, nel 1908, indisse a Roma il I Congresso Nazionale delle Donne, alla presenza della stessa regina Elena di Savoia e di un nutrito numero di delegazioni straniere: in quella sede, però, il movimento femminista italiano perse la propria unità per la frattura creatasi tra le “laiche” di ispirazione liberale e socialista e le “cattoliche”, che diedero vita all’Unione Donne Cattoliche d’Italia.</p>

<h2>Le attività culturali e lo sport</h2>

<p>All’inizio del Novecento l’Italia conobbe anche un apprezzabile fermento culturale nel campo artistico e scientifico. Nel melodramma, il genere musicale nato nel nostro Paese nel Seicento, incontravano un grande successo le opere del vecchio Giuseppe Verdi (scomparso nel 1901) e dei giovani Giacomo Puccini e Pietro Mascagni, mentre nella musica sacra brillava don Lorenzo Perosi. Nella letteratura ricordiamo i poeti Giosue Carducci, Giovanni Pascoli e Gabriele D’Annunzio, mentre tra i prosatori Giovanni Verga, Antonio Fogazzaro, Italo Svevo, Luigi Pirandello e Grazia Deledda. Anche la letteratura per ragazzi era degnamente rappresentata da Carlo Collodi (con il suo celeberrimo Pinocchio), Edmondo De Amicis (con l’altrettanto famoso libro Cuore) ed Emilio Salgari, il “padre” di Sandokan e del Corsaro Nero. Tra il 1906 e il 1909 gli Italiani ottennero ben <b>quattro Premi Nobel</b>, tanti quanti ne avrebbero conquistato nei successivi cinquant’anni: Camillo Golgi (medicina), Giosue Carducci (letteratura), Ernesto Teodoro Moneta (pace) e Guglielmo Marconi (fisica), che proprio in quegli anni aveva perfezionato la sua grande invenzione, la radio. Nel campo della filosofia acquistarono fama mondiale Benedetto Croce e Giovanni Gentile, mentre nell’arte figurativa si affermavano i futuristi raccolti intorno a Filippo Marinetti e a Venezia, istituita nel 1894, si svolgeva la biennale d’arte, una rassegna internazionale dell’arte contemporanea. Dal 1898 iniziò a svolgersi regolarmente in Italia il Campionato di Calcio, che nelle prime 17 edizioni (fino al 1914) vide prevalere il Genoa (6 scudetti) e la Pro Vercelli (5), seguiti dal Milan (3) e, con uno scudetto ciascuno, Juventus, Casale e Internazionale (Inter). Nel 1910 esordì la Nazionale (in maglia bianca), che nella sua partita di esordio batté la Francia. Motivi di carattere economico impedirono che l’Italia partecipasse alle prime tre Olimpiadi (1896, 1900 e 1904) e ospitasse a Roma quelle del 1908, che quindi furono disputate a Londra. L’Italia vi partecipò con 68 atleti, che conquistarono 2 medaglie d’oro e 2 d’argento classificandosi al 13° posto fra le 23 rappresentative nazionali in gara. È del 1914, infine, la nascita del CONI, il Comitato Olimpico Nazionale Italiano, che ebbe il compito di organizzare la nostra partecipazione ai Giochi Olimpici e di curare tutto lo sport nazionale.</p>
 
<h2 id="Libia">La politica estera di Giolitti: distensione europea e conquista della Libia</h2>

<p>In politica estera Giovanni Giolitti mantenne l’Italia nella Triplice Alleanza con la Germania e l’Austria, ma riallacciò amichevoli rapporti con la Francia ponendo fine alla disastrosa “guerra delle tariffe” iniziata con Francesco Crispi. Lo statista, che aveva contestato l’impresa coloniale voluta pure da Crispi nell’Africa Orientale, dovette suo malgrado riprendere quella politica di conquista, giacché si era trovato di fronte a una situazione diversa: nella vicina Africa mediterranea – ormai colonizzata da Spagna, Francia e Inghilterra – restava un unico lembo “disponibile”, l’arida Libia, peraltro sottomessa al rapace dominio dell’ormai traballante Impero Ottomano, la Turchia. Poiché altre Potenze guardavano con interesse a quella regione, Giolitti decise di prevenirle, potendo contare sull’appoggio di gran parte dell’opinione pubblica, dai nazionalisti ai cattolici, dai liberali a non pochi socialisti. Erano contrari solo alcuni socialisti che facevano capo a Benito Mussolini e i repubblicani guidati da Pietro Nenni: i due uomini politici, dei quali dovremo ancora occuparci a lungo, furono addirittura arrestati e incarcerati mentre tentavano di svellere i binari su cui doveva passare un treno di soldati diretti in Libia. L’impresa, comunque, si fece: dichiarata guerra alla <a href="guerra_italo_turca.html">Turchia (1911-12)</a>, l’Italia strappò al “grande malato” turco la Libia, Rodi e le isole del Dodecaneso. In occasione del conflitto, per la prima volta nel mondo l’Italia impiegò l’aviazione: il mezzo aereo, che aveva pochi anni di vita, era stato trasformato da veicolo di pace e di progresso in uno strumento di morte. L’Italia, così, “liberò” la Libia dall’oppressione della Turchia, ma non tardò a sostituirsi all’antico padrone stroncando con le armi la resistenza opposta dagli abitanti: questi, guidati dalla potente setta musulmana dei Senussi e armati in segreto dalla Francia, per altri vent’anni continuarono a contrastare la dominazione italiana. La conquista della Libia ebbe ovviamente gravi conseguenze: il bilancio statale registrò un passivo che da allora sarebbe costantemente aumentato; in campo europeo, poi, indebolì ulteriormente la Turchia: da ciò, come vedremo, sarebbero scaturite due guerre nei Balcani che, a loro volta, furono l’anticamera della Prima guerra mondiale. Dopo l’impresa libica i socialisti, coi quali Giolitti aveva tentato un “dialogo”, divennero decisi oppositori del Governo; principale artefice della “rottura” fu <b>Benito Mussolini</b>: capo dell’ala “rivoluzionaria” del partito, nel 1912 era stato nominato direttore dell’Avanti! riuscendo a triplicarne le vendite. Attaccato da destra e da sinistra, Giolitti cercò l’appoggio dei cattolici, ma neppure questo tentativo riuscì a salvare il Governo e l’anziano statista preferì dimettersi (1914).</p>

<p>L’illusione diffusa in un progresso umano inarrestabile, sia tecnico e materiale sia sociale e culturale, venne bruscamente spezzata, il 28 giugno 1914, nelle strade di Sarajevo. Lo scoppio, di lì a pochi giorni, della Prima guerra mondiale e il conseguente divampare, nel 1917, della rivoluzione d’Ottobre nell’agonizzante Russia zarista calarono il sipario sulle illusioni e sulle speranze della Belle époque, aprendo un’età di tensioni e conflittiche domineranno le società europee negli anni del primo dopoguerra preparando il terreno all’instaurarsi di regimi totalitari.</p>

<section aria-label="End">
<a href="aztechi.html">&#171; Gli aztechi</a>
<a href="index.html">Index</a>
<a href="rivoluzione1905.html">Rivoluzione Russa 1905; Guerra russo-giapponese &#187;</a>
</section>

</article>

</body>
</html>
