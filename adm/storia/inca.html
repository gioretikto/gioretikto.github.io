<!DOCTYPE html>
<html lang="it">
<head>
 <meta charset="utf-8">
 <meta name="viewport" content="width=device-width, initial-scale=1.0">
 <meta name="description" content="Impero Inca"/>
 <title>Impero Inca</title>
 <link rel="stylesheet" type="text/css" href="../style.css" media="screen">
</head>

<body>

<nav>
 <ul>
  <li><a class="navbar" href="../index.html">Home</a></li>
  <li><a class="navbar" href="index.html">Index</a></li>
 </ul>
</nav>

<div class="content">

<h1>Impero Inca</h1>

<p>L’altro grande impero americano era quello degli <b>inca</b>. La tribù inca aveva creato un grande impero nelle Ande e sulla costa dell'odierno Perù, imponendo un dominio piuttosto duro alle tribù assoggettate. Esse erano state costrette al pagamento dei tributi e sottoposte al controllo assoluto dell’economia da parte dei funzionari incaici.</p>

<p>L’avventuriero spagnolo <b>Francisco Pizarro</b>, dopo aver raccolto notizie sull’impero inca e le sue ricchezze, organizzò una spedizione di circa 200 uomini su tre navi, che raggiunse le coste peruviane nel 1521. Qui gli spagnoli trovarono una situazione a loro favorevole: l’impero inca era lacerato dalla guerra tra i due fratelli Atahualpa e Huascar, entrambi pretendenti al trono. Pizarro, con la sua piccola spedizione, chiese di essere ricevuto da Atahualpa, che aveva appena sconfitto il fratello e si accingeva a diventare imperatore. <b>Atahualpa</b> accettò di incontrare gli spagnoli, fiducioso nella forza del suo numeroso esercito. Pizarro in realtà aveva preparato un agguato: rapì Atahualpa e lo tenne in ostaggio finché gli inca non ebbero pagato un enorme riscatto in oro. Invece di liberare l’ostaggio, poi, Pizarro lo fece uccidere: così gli inca si trovarono privi di una guida con cui contrastare gli invasori.
Gli spagnoli assalirono e presero la capitale <b>Cuzco</b>. A questo punto una parte degli inca si schierò con gli invasori, ottenendo di rimanere ai loro posti di comando in qualità di collaboratori (1533), mentre altri continuarono per molti decenni la resistenza tra le montagne, rifugiandosi in luoghi inaccessibili. L’ultimo imperatore inca venne catturato e ucciso solo nel 1572, quando ormai il suo popolo, duramente colpito dalle epidemie portate dagli europei, non aveva più la forza di resistere agli spagnoli.</p> 
 
<figure>
<img src="img/machupicchu.png" alt="Machu Picchu"/> 
<figcaption>Machu Picchu, che in lingua quechua vuol dire «vetta antica», è uno spettacolare insediamento inca che sorge a oltre 2350 metri di altitudine sulle montagne delle Ande, al bordo della foresta Amazzonic. Gli edifici furono costruiti come fortezza dove la famiglia reale e il suo seguito potessero rifugiarsi in caso di pericolo</figcaption>
</figure>

<section aria-label="End">
<a href="aztechi.html">&#171; Gli aztechi</a>
<a href="index.html">Index</a>
<a href="federicoII.html">Federico II &#187;</a>
</section>

</div>

</body>
</html>
