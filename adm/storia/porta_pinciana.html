<!DOCTYPE html>
<html>
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="Porta Pinciana"/>
    <title>Porta Pinciana</title>
    <link rel="stylesheet" type="text/css" href="../style.css" media="screen">
</head>

<body>

<nav>
    <ul>
        <li><a class="navbar" href="../index.php">Home</a></li>
        <li><a class="navbar" href="../documentation.html">Documentation</a></li>
    </ul>
</nav>
            
<div class="content">

<h1>Porta Pinciana</h1>

<p>Porta Pinciana è una delle porte nelle Mura aureliane di Roma.</p>

<p>Il suo nome deriva dalla <i>Gens Pincia</i> che possedeva il colle omonimo. Anticamente ebbe anche il nome di Porta Turata, perché murata, e Porta Salaria Vetus, perché da qui usciva la più antica via Salaria che, poco più avanti, si congiungeva con il tracciato della via Salaria Nova. La tradizione popolare medievale le assegnò anche il nome di “Porta Belisaria”: secondo una leggenda, infatti, il generale Bizantino Belisario, ormai vecchio e cieco, mendicava nei pressi della porta, alla cui destra era ancora visibile, all'inizio del XIX secolo, una scritta graffita, ora scomparsa, in caratteri medievali: ”Date obolum Belisario”. La storia è del tutto falsa, anche perché Belisario morì in ricchezza, e non a Roma bensì a Costantinopoli. L'unico elemento che potrebbe giustificare il nome è dato dal fatto che Belisario aveva forse il suo quartier generale nei pressi della porta.</p>

<p>Fu realizzata dall'imperatore Onorio nel corso del restauro operato nel 403 DC, ingrandendo la preesistente posterula di epoca aureliana e realizzando le due torri laterali a base semicircolare. La paura delle invasioni barbariche era tale che Onorio provvide a rialzare l'intera cinta muraria ed a rinforzare le torri e le porte; quelle prive di torri difensive, come appunto la Pinciana, l'Asinaria e la Metronia, ne furono provviste e vennero allestite merlature e posti di guardia. La porta Pinciana passò così da un ruolo di passaggio di terz'ordine ad una posizione di estrema importanza strategica, posizionata com'era in cima al colle: il suo unico arco in laterizio, collocato a metà fra due dei tanti contrafforti quadrati che sporgevano dalle mura, venne ampliato e rinforzato, e furono aggiunte le due torri cilindriche ai lati, stranamente asimmetriche. L'arcata originaria, in travertino, è tuttora esistente.</p>

<p>La Porta Pinciana è strettamente legata, dal punto di vista storico, al nome di Belisario. Nel tratto di mura che va dal Muro Torto al Castro Pretorio, infatti, la primavera del 537 il generale bizantino combatté vittoriosamente, con poche migliaia di uomini, contro Vitige, alla testa di 150.000 Goti (ma la cifra sembra decisamente eccessiva) respingendo il tentativo di assalto alla città. È forse riferita a questo episodio la presenza della croce greca incisa sul lato esterno dell'arco della porta.</p>

<p>Una testimonianza dell'VIII secolo la riporta murata, ma non si sa quando e perché fu chiusa, né quando fu riaperta. Venne murata ancora una volta nel 1808 e riaperta nel 1887. A fronte di una indubbia, anche se limitata al solo episodio di Vitige, importanza militare, la porta Pinciana non ebbe mai molto rilievo dal punto di vista del traffico cittadino, che era quasi completamente assorbito dalla vicina Porta Salaria</p>

<p>Già dal V secolo e almeno fino al XV, è attestato come prassi normale l'istituto della concessione in appalto o vendita a privati delle porte cittadine e della riscossione del pedaggio per il relativo transito. In un documento del 1467 è riportato un bando che specifica le modalità di vendita all'asta delle porte cittadine per un periodo di un anno. Al prezzo di 79 fiorini currenti e bolognini 10 un certo conte de Stefano Maccaroni si aggiudicò, nel 1474, con un unico lotto, la porta Pinciana e la Salaria: si trattava di un prezzo abbastanza alto, e alto doveva quindi essere anche il traffico cittadino per quei passaggi, per poter assicurare un congruo guadagno al compratore. Guadagno che era regolamentato da precise tabelle che riguardavano la tariffa di ogni tipo di merce, ma che era abbondantemente arrotondato da abusi di vario genere, a giudicare dalla quantità di gride, editti e minacce che venivano emessi.</p>

<p>I due fornici laterali oggi esistenti sono stati realizzati in epoca moderna. ma la Pinciana è una delle poche porte di Roma i cui restauri non hanno influito pesantemente sull'aspetto originario, ed è quindi rimasta praticamente quasi uguale a com'era in origine.</p>

<h1>Portico di Ottavia</h1>

<p>Il complesso del portico d'Ottavia prospiciente sul Circo Flaminio (area che corrisponde all'antico ghetto) fu ricostruito da Augusto, al posto del più antico portico di Metello, tra il 27 ed il 23 a.C. e dedicato alla sorella Ottavia.</p>

<p>Successivamente fu restaurato e parzialmente ricostruito nel 203 da <strong>Settimio Severo</strong> dopo le distruzioni dovute a un incendio del 191. A questo periodo appartengono per la maggior parte i resti attualmente visibili. Era un quadriportico di m. 119 x 132, a una navata sulla fronte, a due sui fianchi, che includeva <strong>i templi di Giunone Regina e Giove Statore</strong>, due biblioteche, <strong>greca e latina</strong>, e un grande ambiente per pubbliche riunioni, la <em>Curia Octaviae</em>.</p>

<p>Il suo interno si configurava come <strong>una sorta di museo all’aperto</strong> poiché ospitava una grande quantità di opere d’arte, tra cui spiccava la <em>turma Alexandri, </em>un gruppo di&nbsp; bronzo che raffigurava Alessandro Magno e i suoi cavalieri, opera di <strong>Lisippo</strong>.</p>
<p>Oggi rimane l'angolo sudorientale e il<strong> grande propileo di accesso, il vestibolo</strong>, posto sul lato corto meridionale verso il Circo Flaminio.</p>

<p><strong>Si tratta di un ingresso monumentale con prospetto su quattro colonne di ordine corinzio tra pilastri. L'architrave riporta l'epigrafe dedicatoria del 203, il frontone è senza decorazioni. L’angolo orientale del propileo appare scalpellato: costituiva, infatti, a partire dal 1555, uno degli angoli esterni dello spazio del <em>Claustro </em>degli ebrei</strong>. I muri laterali erano in laterizio, rivestiti in marmo, provvisti di aperture in corrispondenza delle ali del portico. Queste ultime erano costituite da un colonnato e chiuse verso l’interno da una parete in laterizio.</p>
<p>In età tardoantica e medievale gli spazi porticati del monumento vengono utilizzati per la vendita del pesce, caratterizzando questa zona come la <strong><em>Pescheria,</em> </strong>il principale mercato cittadino per la vendita del pesce che rimarrà attivo fino alla fine dell’800. Nell’ultimo quarto dell’VIII secolo sulle strutture del portico e dei monumenti adiacenti si ricavano gli ambienti della diaconia di S. Angelo <em>in Pescheria,</em> che inglobano una delle colonne posteriori e parte del timpano, ancora visibile all’interno della chiesa.</p>

<p>A partire dalla fine dell’VIII e fino al XII-XIII secolo il settore prospiciente la chiesa risulta occupato da un’area cimiteriale con decine di sepolture a diversi livelli. Successivamente, in seguito anche a importanti rifacimenti della chiesa della fine del ‘200, le due colonne frontali orientali della facciata del propileo, probabilmente gravemente lesionate, furono asportate e sostituite con un grande <strong>arco in mattoni, affrescato e tutt’ora visibile, che introduceva all’ingresso della chiesa</strong>.</p>

<h2>Acquedotti</h2>

<p>A partire dal 312 a.C. Roma si trasformò nella regina aquarum, “la regina delle acque”. L’Urbe aveva bisogno di acqua, il Tevere non era più sufficiente. Lo sviluppo urbanistico e l’espansione demografica rendevano necessario realizzare condutture che fornissero un costante flusso dalle sorgenti alla città.</p>

<p>Questi, in ordine cronologico, i principali acquedotti romani: <i>Aqua Appia</i> costruito nel 312 a.C. dal censore Appio Claudio Cieco; Anio
Vetus databile al 272 a.C. e voluto dai censori Manio Curio Dentato e Flavio Flacco; la famosa Aqua Marcia fu portata a Roma da Quinto Marcio Re, pretore nel 144 a.C.; Aqua Tepula fu costruito dai censori Gneo Servilio Cepione e Lucio Cassio Longino nel 125 a.C.; nel 33 a.C. fu creato da Agrippa l’Aqua Iulia in onore di Augusto e prese il nome della gens Iulia; sempre Agrippa costruì nel 19 a.C. la struttura che avrebbe portato a Roma la preziosa Aqua Virgo; nel 2 a.C. fu Augusto a portare l’ Aqua Alsietina; nel 38 d.C. Caligola iniziò l’acquedotto poi terminato da Claudio nel 52 d.C. e che per questo prese il nome di Aqua Claudia; negli stessi anni entrambi si dedicarono a costruire anche l’Anio Novus, dedicato all’Aniene; nel 109 d.C. l’imperatore Nervia Ulpio
Traiano diede il suo nome all’Aqua Traiana, e lo stesso fece Alessandro Severo nel 226 d.C. con l’ Aqua Alexandrina. Infine, nella Roma papale e moderna furono costruiti o rimessi a nuovo alcuni acquedotti. Tra i più importanti l’acquedotto Felice, iniziato da Gregorio XIII nel 1583 e terminato nel 1585 da papa Sisto V, Felice Peretti, da cui prende il nome. Sotto Niccolò V fu restaurato quello dell’ Aqua Virgo e quello dell’ Aqua Traiana che prese il nome di Acqua Paola perché rimesso a nuovo per volere di Paolo V; stesso dicasi per l’Acqua Pia Antica Marcia ristrutturato da Pio IX. Nel secolo scorso infine è stato costruito l’acquedotto del Peschiera Capone e potenziato quello Felice con l’Appio Alessandrino. Molte delle antiche sorgenti forniscono ancora
acqua alla capitale e gli acquedotti sono sempre lì, se pur adattati a impianti moderni.</p>

<h2>Acquedotto vergine - Fontana di Trevi</h2>

<p>L’Acquedotto Vergine (Aqua Virgo) è l’unico degli undici principali acquedotti di Roma antica rimasto ininterrottamente in funzione sino ai nostri giorni alimentando le monumentali fontane della città barocca, tra cui Fontana di Trevi.</p>

<p>L’<b>Acqua Vergine</b>, la stessa dell’antico acquedotto costruito nel 19 a.C. da Marco Vipsanio Agrippa, genero di Augusto, che da una fonte presso la via Collatina, vicino all’ Aniene, volle portare l’acqua in Campo Marzio.</p>

<p>La leggenda narra che una ninfa avesse indicato ai soldati di Agrippa le sorgenti fino ad allora cercate senza successo e quindi da quel momento
si adottò la denominazione Aqua Virgo, “vergine”. Dal Seicento quest’acqua andrà ad alimentare alcune delle più belle fontane barocche della città, non solo quella di Trevi ma anche la Fontana dei Fiumi e la Barcaccia di piazza di Spagna; dopo duemila anni l’antico acquedotto ancora si estende al di sotto della città. Una delle leggende più famose narra che un tempo le donne offrissero un bicchiere d’acqua al fidanzato in partenza, per poi romperlo sul marmo della fontana; l’Acqua della Vergine avrebbe reso fedele l’uomo che sarebbe tornato più innamorato.</p>

<p>L’Aqua Virgo aveva origine da sorgenti poste nell’Agro Lucullano, presso l’VIII miglio della via Collatina, nell’attuale località di Salone, e terminava in Campo Marzio dopo un percorso prevalentemente sotterraneo di oltre 20 chilometri. Partendo quindi da una zona a sud-est di Roma esso entrava in città da nord, dopo aver effettuato un ampio arco. Seguiva, infatti, la via Collatina fino alla località di Portonaccio, dove attraversava la via Tiburtina. L’acquedotto oltrepassava su arcate il Fosso della Marranella alla confluenza con l’Aniene. Qui è visibile un ampio tratto in elevato, lungo m 320, realizzato in opera reticolata di tufo. Poi l’Aqua Virgo si dirigeva verso la Nomentana e la Salaria quindi, piegando verso sud, attraversava le zone di Villa Ada e dei Parioli, passando sotto il ninfeo di Villa Giulia, ed entrava in città in prossimità del Muro Torto. </p>

<p>Una piscina limaria (serbatorio di decantazione) era posta presso le pendici Pincio, dove il condotto antico è accessibile tramite una scenografica scala a chiocciola costruita nel Rinascimento. A via due Macelli il percorso diveniva a cielo aperto e proseguiva su arcate. Resti imponenti sono visibili all’interno della “Rinascente” a via del Tritone e presso via del Nazareno. Qui si conservano, parzialmente interrate, tre arcate in blocchi bugnati di travertino poste ai lati di un fornice più grande. Al di sopra di quest’ultimo, identificato con l’arco fatto erigere da Claudio per celebrare la sua vittoria sui Germani, è posta l’iscrizione che ricorda il restauro dell’Acquedotto Vergine compiuto nel 46 d.C. dal medesimo imperatore. Vi si legge: Ti(berius)  Claudius Drusi f(ilius) Caesar Augustus Germanicus / pontifex maxim(us)  trib(unicia)  potest(ate) V imp(erator) XI p(ater)  p(atriae) co(n) s(ul)desig(natus) IIII / arcus ductus aquae Virginis disturbatos per C( aium) Caesarem / a fundamentis novos fecit ac restituit (Tiberio Claudio, figlio di Druso, Cesare Augusto Germanico, pontefice massimo, rivestito per la quinta volta della potestà tribunicia, acclamato imperatore per l’undicesima volta, padre della patria, console designato per la quarta volta, ricostruì e restaurò dalle fondamenta gli archi dell’acquedotto dell’acqua Vergine, danneggiati da Gaio Cesare (Caligola)). L’incidente è stato da alcuni ricollegato alla costruzione di un anfiteatro nel Campo Marzio promossa da Caligola e mai portata a termine.</p>

<p>Altri due fornici in travertino sono visibili al di sotto di Palazzo Sciarra, presso via del Corso, l’antica via Lata, che l’Aqua Virgo attraversava con una grande arcata trasformata da Claudio in arco trionfale per celebrare la conquista della Britannia. Superata quindi Piazza S. Ignazio, il condotto giungeva a via del Seminario dove si trovava probabilmente il castellum terminale, posto, come scrive Frontino nel suo trattato sugli acquedotti, davanti alla fronte dei Saepta, il grande edificio pubblico situato in prossimità del Pantheon e delle adiacenti Terme di Agrippa.</p>

<h2>Acquedotto Marcio</h2>

<p>L'acquedotto Marcio era uno tra i più lunghi acquedotti romani (91,208 km); fu costruito dal pretore Quinto Marcio Re nel 144 a.C. Le sorgenti, si trovano nell'alta valle dell'Aniene, vicino Arsoli, e fin dall’antichità l'Aqua Marcia godette fama di acqua eccellente.</p>

<p>Un bel tratto è visibile nella zona del Casale di Roma Vecchia, dove il suo speco era sormontato da quello della Tepula e della Giulia, con i quali condivide il percorso fino a Porta Tiburtina. Lunghi tratti dell’acquedotto furono utilizzati e distrutti per l’acquedotto Felice. Tratti su arcate sono ancora visibili a Tor Fiscale, al Mandrione e tra Porta Maggiore e Porta Tiburtina.</p>

<p>L'Aqua Marcia subì consistenti opere di restauro da parte di Agrippa nel 33 a.C. e di Augusto tra l'11 e il 4 a.C.: quest'ultimo, potenziò la portata del condotto con la captazione di una nuova sorgente detta Augusta. I restauri di Augusto sono ricordati sull’attico di Porta Tiburtina, dove sono menzionati anche le importanti opere di restauro eseguite da Tito nel 79 d.C. e da Caracalla nel 212-13 Altri restauri furono eseguiti da Adriano e dai Severi. Con la costruzione delle grandi terme di Diocleziano, alimentate dall’acqua Marcia, fu necessaria la costruzione di un canale supplementare. Restauri delle stesso Diocleziano sono riscontrabili lungo il condotto mentre fonti epigrafiche documentano anche interventi eseguiti da Arcadio e Onorio. L’acqua Marcia veniva erogata in ben 10 regiones; il Celio e l’Aventino venivano alimentati dal rivus Herculaneus, che si staccava dalla Marcia poco prima di Porta Tiburtina e in condotto sotterraneo raggiungeva Porta Capena.</p>


<h2>Fontana del facchino</h2>

<p>Questa piccola fontana che oggi possiamo vedere in <b>via Lata</b> alimentata dalla fonte dell'acqua Virgo, all'inizio era stata addossata a palazzo De Carolis (oggi della Banca di Roma) all'angolo con via del Corso, fu spostata nel punto attuale nel 1872. La fontanella è un omaggio alla figura degli acquaioli, che faticosamente andavano a riempire di notte, per non pagare la tassa sull'acqua, botti e botticelle con l'acqua abbondante della fontana di Trevi e di giorno andavano ad offrirla per le strade e le case, chiedendo un modesto compenso, per risparmiare alla gente la fatica e la scomodità di rifornirsi.</p>

<p>Questo ci fa capire quanto i romani avessero bisogno di acqua nonostante le innumerevoli fontane che esistevano a Roma. La necessità si spiega con un evento storico: nel <a href="giustiniano.html#assedio_roma">‘537 i Goti</a> che non riuscirono ad espugnare la città, interruppero tutti gli acquedotti. In seguito si cercò di riattivare alcune di quelle condutture ma furono opere insufficienti e quindi i romani per lavarsi e bere, dovettero usare l'acqua del Tevere, come agli inizi della storia di Roma, o usarono le poche fontane che avevano ancora acqua, fra queste soprattutto la fontana di Trevi. Ecco quindi i facchini portatori d'acqua, un mestiere che durò fino circa al 1590, data la nuova abbondanza d'acqua riportata a Roma dalle grandi operazioni su questo tema che furono realizzate da Papa Gregorio XII (1572-85).</p>

<section>
<a href="comparative_sup.html">&#171; The comparative of superiority</a></p>
<a href="index.html">Index</a>
<a href="superlative.html">The Superlative &#187;</a>
</section>

</body>
</html>
