<!DOCTYPE html>
<html>
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="L'anno dei quattro imperatori"/>
    <title>L'anno dei quattro imperatori</title>
    <link rel="stylesheet" type="text/css" href="../style.css" media="screen">
</head>

<body>

<nav>
    <ul>
        <li><a class="navbar" href="../index.php">Home</a></li>
        <li><a class="navbar" href="../documentation.html">Documentation</a></li>
    </ul>
</nav>
            
<div class="content">

<h1>L'anno dei quattro imperatori</h1>

<p>La fine del principato di Nerone segnò un momento di profonda <b>crisi dello stato romano</b> e si scatenò una lotta per la successione, che vide la presenza in un solo anno, il 69, di quattro imperatori. La deposizione dell’imperatore era stata voluta dal senato, ma in realtà era stata favorita dall’<b>irrequietezza dell’esercito</b>. Sulpicio <b>Galba</b>, il nuovo imperatore acclamato dalle sue truppe e riconosciuto dal senato, avviò una politica di risanamento delle finanze che scontentò molti, finché il mancato pagamento dei donativi promessi provocò la sommossa dei pretoriani: Galba fu ucciso e al suo posto fu designato Salvio <b>Otone</b>. Intanto le legioni del basso Reno proclamarono imperatore il loro comandante, Aulo Vitellio, che scese in Italia e sconfisse Otone presso Cremona. L’ultimo contendente era Tito Flavio <b>Vespasiano</b>, inviato in Palestina per far fronte a una vasta ribellione degli ebrei e proclamato imperatore dalle legioni d’Oriente. I suoi ufficiali guidarono parte dell’esercito fino in Italia, dove sconfissero e uccisero Vitellio. Vespasiano, imposto come <b>nuovo imperatore</b>, fu prontamente <b>riconosciuto dal senato</b>, e riuscì finalmente a interrompere la serie dei colpi di stato.</p>

<h2>Il nuovo ruolo dell’esercito</h2>

<p>I caotici avvenimenti del 69 dimostravano che l’impero stava subendo profondi cambiamenti. In primo luogo l’ascesa di Vespasiano, un <b>homo novus</b><sup>1</sup>, figlio di un cavaliere appaltatore delle imposte, dimostrava che la carica di imperatore non era riservata esclusivamente ai membri dell’aristocrazia senatoria. In secondo luogo, tutto lo svolgersi degli eventi dimostrava che le decisioni relative alle sorti dell’impero non si prendevano a Roma e nel senato, ma piuttosto là dove si concentravano le forze maggiori dell’esercito, vale a dire sui confini renano e danubiano e in Oriente. Il <b>ruolo dell’esercito nella vita politica</b> era ormai diventato preminente ed era all’interno dello stesso esercito che si stava formando la
<b>nuova classe dirigente</b> dell’impero.</p>

<h2>Vespasiano imperatore: la dinastia dei Flavi</h2>

<p>Vespasiano, che aveva già dato prova di essere un valido generale e un buon amministratore, seppe interpretare con saggezza ed equilibrio il compito di imperatore. Egli ricercò l’intesa con il senato; inoltre promulgò una <i>lex de imperio Vespasiani</b> che disciplinava per la prima volta prerogative e poteri dell’imperatore. Assunta nel 73 la carica di censore, compilò nuove liste di senatori e di cavalieri, promuovendo a tali ranghi molti cittadini
delle province. In tal modo, la classe dominante dell’impero risultò allargata e fu resa più stabile. Vespasiano ampliò anche il diritto di cittadinanza
, favorendo anche in questo modo l’integrazione dei provinciali nell’impero. La gestione finanziaria di Vespasiano fu oculata, e in particolare vennero
ridotte le spese per la corte, per le feste e per le elargizioni pubbliche. Fu invece avviato un vasto programma di opere pubbliche in Italia e nelle province. Durante il regno di Vespasiano furono condotte campagne militari in Germania e in Britannia, mentre il figlio Tito concluse la repressione della rivolta in Giudea con la presa di Gerusalemme nel 70. Proprio il successo di Tito in Giudea consentì a Vespasiano di imporre il figlio come proprio successore, ripristinando nei fatti, se non formalmente, il principio della successione dinastica, come nella famiglia giulio-claudia.</p>

<section>
<a href="tiberio.html">&#171; tiberio</a>
<a href="index.html">Index</a>
<a href="claudio.html">Tiberio Claudio Druso &#187;</a>
</section>

</div>

</body>
</html>
