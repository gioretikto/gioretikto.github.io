<!DOCTYPE html>
<html lang="it">
<head>
 <meta charset="utf-8">
 <meta name="viewport" content="width=device-width, initial-scale=1.0">
 <meta name="description" content="Augusto"/>
 <title>Augusto</title>
 <link rel="stylesheet" type="text/css" href="../style.css" media="screen">
</head>

<body>

<nav>
    <ul>
        <li><a class="navbar" href="../index.html">Home</a></li>
        <li><a class="navbar" href="index.html">Index</a></li>
    </ul>
</nav>

<div class="content">

<h1>Augusto</h1>

<p>È difficile affermare che ci fu in Cesare una precisa volontà monarchica. Molti storici sottolineano, ad esempio, che <b>Cesare non scelse un erede o un successore politico</b>, dimostrando in tal modo di non essere intenzionato a fondare una dinastia. Oggi si ritiene che Cesare fu ucciso non per ciò che avrebbe potuto diventare, ma per ciò che aveva già realizzato: un potere personale illimitato, che contrastava irrimediabilmente con le ambizioni e gli interessi dell’oligarchia romana, indebolita ma non disposta a rinunciare al proprio potere. In realtà Cesare aveva una concezione aristocratica e personalistica del potere. La guerra civile era stata uno scontro per la difesa della sua personale <i>dignitas</i>. Basati sul suo fascino personale erano i rapporti con i soldati e i seguaci. Anche la sua clemenza era rivolta a singole persone che intendeva legare a sé. Uomo di genio, convinto di poter fare ogni cosa meglio degli altri, Cesare pensava che le istituzioni repubblicane fossero cosa morta, gusci vuoti. E non riusciva a comprendere che ci fossero altri che, appartenendo alla nobilitas, volevano partecipare alle decisioni politiche come i loro padri. Sottovalutare questo aspetto fu l’errore di Cesare, insieme con l’incapacità di costruire un’alternativa politica, non essendo ancora maturi i tempi per un governo monarchico. Il «dittatore democratico» (così è stato definito da uno storico) non si rese conto che non bastava, per conservare il consenso, condurre una politica favorevole alla plebe e ai veterani e contraria all’oligarchia. L’eccesso di poteri e di onori conferito a una sola persona aveva irritato molti e 
convinto i congiurati che bastava eliminare la persona per restaurare il governo collegiale dell’oligarchia. Fu un secondo errore, che a Cesare costò la vita e ai suoi uccisori la sconfitta politica.</p>

<h2>UN COMPROMESSO SALVA GLI ATTENTATORI</h2>

<p>I congiurati avevano agito convinti che l’uccisione di Cesare avrebbe portato alla restaurazione del regime repubblicano, ma non avevano né un capo né un programma politico. Speravano solo che il senato avrebbe giustificato l’attentato in nome della libertà della repubblica, poiché in caso 
contrario rischiavano di essere messi a morte. Invece, dopo l’uccisione del dittatore, il senato si mostrò incerto e diviso tra diverse posizioni. Si giunse alla fine a un compromesso con i seguaci di Cesare, guidati da Marco Antonio. I congiurati restarono impuniti, ma 
l’opera di Cesare non venne abrogata come avrebbero voluto i senatori più ostili. Si stabilì infatti di ratificare gli atti del dittatore e per 
compiacere il popolo venne proclamata la sua divinizzazione con il nome di divus Iulius (il “divino Giulio”). Quando il console Marco Antonio lesse pubblicamente il generoso testamento del dittatore a favore della plebe urbana (300 sesterzi a testa per 150 000 persone), i funerali di Cesare si 
trasformarono in una grande manifestazione di protesta. Le case dei principali congiurati furono bruciate, gli attentatori costretti alla fuga, il senato atterrito.</p>

<h2>MARCO ANTONIO CONTRO IL SENATO</h2>

<p>Forte dell’appoggio dei cesariani, Marco Antonio pretese dal senato il governo della Gallia Cisalpina, che era stato assegnato da Cesare stesso a Decimo Bruto, uno dei congiurati. Decimo Bruto rifiutò di cedere la provincia e si barricò a Modena, mentre Cicerone accusò Antonio di congiurare contro lo Stato in una serie di infuocate orazioni dette Filippiche (in ricordo dei famosi discorsi dell’ateniese Demostene contro Filippo il Macedone). Il senato pensò che fosse giunto il momento di liberarsi di Marco Antonio e inviò l’esercito in soccorso di Decimo Bruto. Lo scontro decisivo tra l’esercito dei consoli e le truppe del generale cesariano avvenne nel 43 a.C. attorno a Modena. Antonio venne battuto e costretto a ritirarsi nella Gallia Narbonense, dove unì le proprie forze a quelle di un altro ufficiale di Cesare, Marco Emilio Lepido.</p>

<h2>L’ASCESA DI OTTAVIANO</h2>

<p><b>Cicerone e il senato</b>, timorosi di Marco Antonio, avevano deciso di appoggiare Gaio Ottavio, pronipote e insieme figlio adottivo di Cesare. Questi, per sottolineare la discendenza dal dittatore, aveva assunto il nome di <b>Gaio Giulio Cesare Ottaviano</b>. Il giovane erede di Cesare, che aveva reclutato un esercito privato di veterani, e aveva partecipato alle operazioni militari contro Antonio, riuscì a ottenere, benché troppo giovane, l’elezione al consolato. Subito dopo, con un’apposita legge, proclamò la “pubblica vendetta” sugli assassini di Cesare. Cicerone e con lui molti senatori speravano di poter ricostituire l’autorità del Senato sfruttando la rivalità tra gli eredi del dittatore, e perciò contavano molto sull’appoggio militare di Ottaviano. Questi però, con un brusco voltafaccia, <b>strinse alleanza con Antonio e Lepido</b>.</p>

<h2>LA VITTORIA DEI CESARIANI</h2>

<p>A differenza del primo, il secondo triumvirato (il patto tra Ottaviano, Antonio e Lepido), fu ratificato nel 43 a.C. da apposita legge dello Stato. Prevedeva che i triumviri governassero per cinque anni e preparassero una nuova costituzione. Come ai tempi di Silla, vennero pubblicate liste di proscrizione: un’enorme quantità di beni venne confiscata e furono messi a morte 130 senatori e 2000 cavalieri, accusati di opporsi ai triumviri. Un clima di terrore si diffuse a Roma e in Italia. Tra le vittime più illustri ci fu anche Cicerone, a cui Antonio non aveva perdonato i duri attacchi delle Filippiche. La sua testa mozzata venne esposta nel foro. Nel frattempo Bruto e Cassio, fuggiti da Roma in Oriente, avevano raccolto un esercito, preparandosi a resistere ai cesariani. Lo scontro decisivo avvenne nel 42 a.C. in Macedonia, a Filippi, dove le legioni di Ottaviano e di Antonio sconfissero gli uccisori di Cesare, che preferirono togliersi la vita piuttosto che consegnarsi ai vincitori.</p>

<h2>La battaglia di Filippi</h2>

<p>Siamo giunti quindi al 42 a.C., un anno fondamentale per i triumviri. Messe da parte le questioni familiari e giunto il secondo triumvirato al suo secondo anno di vita, i triumviri si dedicarono a quello che era il loro obiettivo principale, eliminare tutti i cesaricidi. Ovviamente i ricercati numeri uno erano Bruto e Cassio che, come già ricordato, si trovavano all’epoca in Oriente, presso le province che Cesare aveva assegnato loro prima di morire. Il dittatore, infatti, alla vigilia della spedizione contro i Parti, si era assicurato che tutto fosse in ordine e aveva assegnato ogni provincia a un governatore di suo gradimento. Tra questi scelse un buon numero di quelli che il 15 marzo del 44 a.C. provvidero a mandarlo anzitempo al creatore e che, per quanto deprecassero il suo modo di fare, pensarono comunque di prendersi quello che lui aveva concesso loro. I cesaricidi, consci del caos politico regnante alla morte di Cesare, approfittarono per prendere possesso delle province assegnate loro e ottenere quindi il comando delle truppe lì acquartierate. Avevano bisogno di uomini, proprio come i triumviri, e questo era il modo migliore per assicurarseli. Cassio e Bruto dovettero affrontare Antonio e Ottaviano nel 42 a.C., in quello che sarebbe diventato l’anno della resa dei conti. Lo scontro avvenne nella piana di Filippi, tra gli eserciti divisi in due: Bruto era contrapposto a Ottaviano e Cassio ad Antonio. La scelta di dividere gli eserciti in questo modo si basava sul fatto che Cassio era dei due cesaricidi quello più abile in ambito bellico, così come Antonio lo era tra i triumviri. Bruto riuscì a sconfiggere Ottaviano e a metterlo in fuga mentre Cassio, invece, fu travolto dall’esercito di Antonio e alla fine della giornata, convinto che se lui era stato sconfitto anche Bruto doveva aver subito la stessa sorte, si suicidò. Ottaviano non ci pensò minimamente ad abbandonarsi all’avvilimento e raggiunse Antonio che gli comunicò la sua vittoria. Bruto a questo punto era rimasto solo. Consapevole dei suoi limiti tentò di farsi forza e di continuare a comandare il suo esercito, affrontando ancora una volta i nemici, ma la cosa durò poco. Ben presto la paura e lo sconforto ebbero la meglio e anche Bruto finì per uccidersi, decretando così la vittoria definitiva di Antonio e Ottaviano.</p>

<p>Chiusa la questione dei cesaricidi non restava che spartirsi il potere. A Lepido fu assegnata l’Africa, molto ricca ma anche poco significativa in termini politici a quel tempo; l’Occidente andò a Ottaviano e l’Oriente, invece, ad Antonio. Chissà come sarebbero andate le cose se tutti si fossero accontentati della loro condizione all’indomani della battaglia di Filippi ma ahimè non fu così. Il collante che teneva uniti i triumviri era l’odio per i cesaricidi: venuto meno quello si cominciarono ad avvertire i primi scricchiolii. Il divorzio di Ottaviano dalla sua prima moglie diede sicuramente un bel colpo al triumvirato ma a peggiorare ulteriormente la situazione intervenne Fulvia.
Nel 41 a.C. Antonio, divenuto il responsabile della parte orientale dell’impero romano, dovette recarsi a Tarso dove rivide Cleopatra. Antonio aveva conosciuto tempo addietro la regina d’Egitto, alcune fonti menzionano il 55 a.C., anno in cui il padre di Cleopatra ottenne il trono d’Egitto; altri sostengono invece che il primo incontro avvenne direttamente a Roma, quando la donna fu ospite di Cesare: non ne siamo certi, fatto sta che ai tempi del primo incontro lei era “un frutto proibito”. Nel 41 la situazione invece era completamente diversa. Cleopatra non era più la compagna di Cesare e Antonio era uno dei padroni di Roma, quindi libero di fare quello che voleva. Ovviamente non ci volle molto perché i due, attratti reciprocamente, dessero inizio a una relazione sentimentale. Non avevano però fatto i conti con Fulvia, la quale, saputo della loro relazione, fece di tutto per riprendersi il marito. Evidentemente non dovevano essere state sufficienti lettere e minacce varie per cui Fulvia decise di passare alle maniere forti. Voleva dimostrare al marito che poteva essergli utile politicamente; oppure voleva distruggerlo? Non lo sappiamo, fatto sta che supportata dal cognato, Lucio Antonio, organizzò una rivolta contro Ottaviano che culminò con la famosa battaglia di Perugia. Fulvia e Lucio avevano fatto leva su una gran quantità di proprietari terrieri scontenti. Molti di loro, infatti, si erano visti espropriare parte delle loro terre per volere di Ottaviano che, per tenere buoni i suoi uomini e gratificarli per quanto fatto a Filippi, aveva distribuito loro delle terre da coltivare rendendoli dei proprietari terrieri. Purtroppo però, le migliori terre erano già occupate e quindi Ottaviano per impossessarsene dovette strapparle ai precedenti intestatari. L’accusa che Fulvia e Lucio rivolsero a Ottaviano nel 41, convinti di fare il bene di Antonio difendendo i suoi interessi, era quella di aver dato le terre migliori ai suoi uomini approfittando della situazione e lasciando Antonio privo di mezzi. Fu così che decisero di istigare la rivolta: Lucio Antonio, che aveva i medesimi vizi del fratello, ma era privo delle virtù che erano talvolta in quello, ora diffamando Cesare davanti ai veterani, ora esortando alle armi coloro che avevano perduto le loro terre quando fu decisa la spartizione dei poderi e la designazione dei coloni, aveva raccolto un grande esercito. Da parte sua Fulvia, moglie di Antonio, che di donna non aveva altro che il corpo, provocava ovunque con le armi scompiglio e disordini. Costei aveva scelto Preneste come base delle sue operazioni; Antonio, cacciato da ogni parte dalle forze di Cesare, si era rifugiato a Perugia; Planco, sostenitore del partito di Antonio, aveva fatto sperare ad Antonio più aiuto di quanto ne portasse. Cesare, con il valore e la fortuna di sempre espugnò Perugia. Lasciò andare Antonio senza torcergli un capello, mentre si infierì sugli abitanti di Perugia più per la rabbia dei soldati che per volere del loro comandante: la città fu incendiata, ma chi appiccò l’incendio fu un certo Macedonio, uno dei maggiorenti del posto che, dopo aver dato fuoco alla propria casa, e a quanto vi era, si trafisse con la spada e si gettò tra le fiamme3.</p>

<h2>OTTAVIANO SI RAFFORZA IN OCCIDENTE</h2>

<p>Una volta sconfitta l’opposizione repubblicana, i triumviri si divisero nel 40 a.C. le zone di influenza. A Lepido toccò il governo dell’Africa, Antonio volle le province orientali e a Ottaviano furono assegnate quelle occidentali. Il patto che univa i tre capi cesariani rischiò di rompersi più volte, come nella cosiddetta guerra di Perugia, una rivolta contro Ottaviano guidata dal fratello di Antonio. Fu però sempre trovato un accordo, e il patto assicurò per circa un decennio l’equilibrio tra i due principali protagonisti, che si erano spartiti il mondo romano. Lepido fu presto messo da parte con la carica onorifica di pontefice massimo. E mentre Antonio, sulle orme di Cesare, si impegnava in una rischiosa politica in Oriente, Ottaviano con pazienza e tenacia rafforzò ed estese il suo potere in Occidente, sconfiggendo in Sicilia, a Nauloco, gli ultimi pompeiani, guidati dal figlio di Pompeo, Sesto.</p>

<h2>LA POLITICA DI ANTONIO IN EGITTO</h2>

<p>In Oriente Antonio subì, come Cesare, il fascino della monarchia divina, la forma di governo tradizionalmente più diffusa e accettata nell’Oriente ellenistico. Per questo Antonio strinse con la regina d’Egitto Cleopatra, ultima discendente dei Tolomei, 
un legame amoroso e insieme una alleanza politica, che gli consentì anche di attingere alle immense risorse economiche dell’Egitto. Nel 37 a.C., benché fosse già sposato a Roma con la sorella di Ottaviano, Antonio celebrò con la regina egizia un solenne matrimonio dal forte significato politico. Le nozze fra il triumviro e Cleopatra davano inizio a una nuova dinastia romano-egizia, che mirava al dominio di tutto l’Oriente controllato da Roma.</p>


<h2>VERSO UN IMPERO ELLENISTICO-ROMANO IN ORIENTE?</h2>

<p>Per conquistare con i successi militari una posizione di maggior prestigio a Roma, nel 36 a.C. Antonio organizzò una nuova spedizione contro i Parti, che erano penetrati nel Nord della Siria e avevano occupato una larga parte dell’Asia Minore. La guerra si concluse però con scarsi risultati e Antonio dovette accontentarsi della conquista dell’Armenia. Celebrato il trionfo ad Alessandria, Antonio riorganizzò l’Oriente in una federazione di monarchie di tipo ellenistico, sotto la protezione di Roma. Cleopatra fu proclamata “regina dei re” e al suo trono fu associato Cesarione, il figlio che si riteneva avesse avuto da Giulio Cesare. Per sé Antonio mantenne solo la carica di triumviro, ma attribuì le province romane d’Oriente ai due gemelli che aveva avuto da Cleopatra, comportandosi come fosse un monarca.</p>

<h2>ROMA E L’ITALIA CONTRO ANTONIO</h2>

<p>Il comportamento di Antonio suscitò grande scandalo a Roma. Si temeva che il generale, sotto l’influenza di Cleopatra, sottraesse al dominio romano province e Stati per creare un impero orientale indipendente. Questo sospetto venne abilmente sfruttato da Ottaviano, che ebbe infatti buon gioco a dipingere Antonio come nemico dei valori e delle tradizioni romane, uomo ambizioso con tendenze monarchiche, capace di preferire l’Egitto e l’Oriente a Roma. Con una vasta campagna propagandistica presentò il conflitto con Antonio come la difesa di Roma e dell’Italia dalla minaccia di una regina straniera. Ottaviano conquistò così l’appoggio delle principali città della penisola, che nel 32 a.C. si impegnarono con un giuramento a sostenerlo nella lotta. La mossa fu abile, perché saldò strettamente le ambizioni di Ottaviano all’interesse dell’aristocrazia romana e italica a mantenere il primato dell’Italia sull’impero, con i privilegi e i vantaggi che ne derivavano.</p>

<h2>LA GUERRA TOLEMAICA</h2>

<p> Alla fine del 32 a.C. Ottaviano decise di passare all’azione, dichiarando guerra non ad Antonio ma all’Egitto dei Tolomei, con una scelta accuratamente calcolata. Il conflitto non doveva apparire come uno scontro tra opposte fazioni, ma come la lotta contro un nemico di Roma: prese perciò il nome di guerra tolemaica. Nel <b>31 a.C.</b> sul mare nei pressi di <b>Azio</b>, in Epiro, si svolse la battaglia decisiva che impegnò da entrambe le parti più di cinquanta legioni e circa mille navi. Antonio, sconfitto sul mare, seguì Cleopatra in Egitto, mentre le legioni si arrendevano e passavano dalla parte di Ottaviano. Ad Alessandria, nell’estate del 30 a.C., dopo aver tentato inutilmente di resistere all’esercito di Ottaviano, Antonio e Cleopatra si tolsero la vita, prima l’uno e poi l’altra, per non cadere vivi nelle mani del vincitore. Ottaviano si impadronì dell’Egitto e ricompose sotto il suo comando l’unità dell’impero mediterraneo di Roma.</p>

<h2>IL PRINCIPE DI ROMA</h2>

<p>Dopo la vittoria di <b>Azio</b> su Marco Antonio e Cleopatra, nel 31 a.C., Ottaviano, pronipote di Giulio Cesare, divenne il nuovo signore di Roma, accolto al suo rientro come imperator, generale vittorioso. Dopo un secolo di guerre civili, tramontava la repubblica e prendeva avvio una nuova fase della storia di Roma. Ottaviano si era guadagnato la stima, l’approvazione e la gratitudine del senato e del popolo romano, ottenendo, nel 28 a.C., il riconoscimento di <b><i>princeps</i></b> senatus, il più illustre tra i senatori, che gli dava il diritto di convocare e presiedere le riunioni e di votare per primo le varie proposte di legge. Da princeps deriva il termine principato, con il quale gli storici chiamano la forma di governo inaugurata da Ottaviano Augusto, un regime transitorio, che segnò il passaggio dalla repubblica all’impero. In tale veste, per oltre quarant’anni, dal 27 a.C. al 14 d.C., egli governò come un sovrano senza, tuttavia, dare l’impressione di esser tale. Ottaviano, infatti, mantenne in vita le tradizionali istituzioni repubblicane, ma progressivamente, con grande accortezza politica e, dunque, in maniera indolore, le privò dei loro effettivi poteri. Si guardò dall’assumere <b>gli atteggiamenti autoritari</b> che erano stati di Cesare e che ne avevano provocata la morte: ad esempio, ricoprì più volte la carica di console, ma respinse l’offerta del consolato unico. Inoltre, evitò sempre di comportarsi alla maniera dei sovrani orientali, come aveva fatto Antonio, così da non urtare la suscettibilità dell’ala più conservatrice del senato. </p>

<h2>DA OTTAVIANO AD AUGUSTO</h2>

<p>Per offrire da subito un segnale rassicurante, nel 27 a.C., appena rientrato a Roma, Ottaviano dichiarò di voler rinunciare ai poteri straordinari
 conferitigli in occasione della guerra contro Antonio, in modo che si potesse ripristinare la “normalità”. La sua dichiarazione sortì l’effetto sperato, tanto da vedersi riconosciute, nell’arco di diciannove anni (dal 31 al 12 a.C.), numerose prerogative di carattere eccezionale. Innanzitutto, fu nominato console, ininterrottamente, dal 31 al 23 a.C. Nel 27 a.C. il senato gli riconobbe l’<b>appellativo di Augusto</b>, un titolo che conferiva un’aureola sacrale alla sua persona. Da allora Ottaviano non fu chiamato più con il suo nome, ma Augusto, e assunse poteri immensi. Dismessa la carica
di console, ottenne un mandato proconsolare (inizialmente per la durata di cinque anni, in seguito a vita), che gli conferiva l’autorità di governare direttamente sulle province più importanti, e gli fu affidato l’imperium, ossia il comando supremo delle legioni. Insieme al potere diretto su esercito e province, Augusto ottenne anche di controllare i tribuni delle plebe, facendosi attribuire, anno dopo anno, la potestà tribunizia che, oltre ad accentuare la sacralità e l’inviolabilità della sua persona, gli conferiva il diritto di veto sui provvedimenti degli altri magistrati. Infine, nel 12 a.C., alla morte di Lepido (che con Antonio e lo stesso Ottaviano aveva governato sotto forma di triumvirato nel 43 a.C.),
ad Augusto fu conferita anche la carica di pontefice massimo, suprema autorità religiosa di Roma. Infine, nel 2 a.C., gli fu attribuito il titolo onorifico di pater patriae, “padre della patria”, restauratore dell’ordine e della pace.</p>

<h2>LE RIFORME DI AUGUSTO</h2>

<p>Le magistrature tradizionali della repubblica formalmente non vennero mai abolite: restarono, dunque, oltre al senato, i due consoli, i pretori e i censori, con poteri, tuttavia, sempre più affievoliti. Per usare una metafora, di quel grande edificio che era lo Stato romano Ottaviano man-
tenne la facciata, ma ricostruì l’interno, riorganizzando gli spazi e riempiendoli in modo totalmente nuovo. Nel 23 a.C., infatti, con l’intento dichiarato di tutelare l’ordine pubblico, garantire la sicurezza dei cittadini e vegliare sulla propria incolumità, agli organi della vecchia repubblica Ottaviano affiancò una nuova magistratura, la prefettura. I prefetti, nominati direttamente dal principe, erano quattro ed erano incaricati di diverse mansioni:</p>

<ul>
	<li><p>il prefetto dell’Urbe, una sorta di capo della polizia, al quale era affidato il compito di prevenire e reprimere i disordini;
	<li><p>il prefetto dell’annona, che provvedeva ai rifornimenti alimentari di Roma e alle distribuzioni di grano ai proletari;</p></li>
	<li><p>il prefetto dei vigili, che si occupava della vigilanza notturna e della prevenzione degli incendi, piuttosto frequenti a Roma, dove le case erano costruitecon abbondanza di legno;</p></li>
	<li><p>il prefetto del pretorio, che comandava il corpo dei pretoriani, la milizia personale del principe, reclutata fra la migliore gioventù italica allo scopo di proteggerlo e garantirgli l’esercizio del potere.</p></li>
</ul>

<p>Con questa riforma dell’amministrazione pubblica Augusto creava per la prima volta a Roma una complessa ed efficiente <b>burocrazia statale</b>
, composta da tecnici retribuiti e alle strette dipendenze del principe. Abile politico, egli riuscì a ottenere l’appoggio sia del ricco ceto affaristico e mercantile dei cavalieri, sia dell’aristocrazia senatoria. Ai cavalieri, che entrarono finalmente a far parte della classe dirigente, riservò 
la prefettura del pretorio, dei vigili, dell’annona e tutte le cariche intermedie dell’amministrazione; ai senatori rimasero le magistrature tradizionali della repubblica, le alte cariche militari e la prefettura urbana.</p>

<h2>L’ORGANIZZAZIONE DELLE PROVINCE</h2>

<p>Al fine di esercitare un controllo efficace e capillare sui domini di Roma e prevenire e reprimere eventuali rivolte, specie nelle province periferiche o di recente acquisizione, Ottaviano Augusto riorganizzò in modo radicale il territorio, distinguendo le province in senatorie e imperiali. Le più antiche, abitate da popolazioni pacifiche o, comunque, fedeli a Roma, continuarono, come in passato, a essere governate da proconsoli o propretori di nomina senatoriale (province senatorie). Tutte le altre, perché considerate più turbolente o perché situate in zone strategiche, di confine e, quindi, minacciate dalle invasioni di popoli vicini, chiamate province imperiali, furono poste sotto il diretto controllo del principe, che le governava attraverso funzionari di sua fiducia, i legati imperiali, provenienti dalle fila dei cavalieri. Furono stabilite anche nuove modalità per la gestione delle entrate fiscali, separando gli introiti in base alla provenienza dei tributi. Quelli versati dagli abitanti delle province imperiali (il fisco) confluivano direttamente nella cassa privata del principe; parte consistente di questa ricchezza privata era destinata all’organizzazione degli spettacoli e dei giochi del circo, offerti di tanto in tanto per ingraziarsi il favore del proletariato più povero. I tributi provenienti dalle province senatorie, invece, confluivano nell’erario, cioè nelle casse dello Stato, ed erano impiegati per finanziare le spese pubbliche. Augusto si preoccupò sempre, infatti, di assicurare la costruzione e la manutenzione delle opere pubbliche, dagli acquedotti alla rete viaria. Questa, in particolare, era perfettamente efficiente: con i suoi 100 000 chilometri di strade principali e 200 000 di vie secondarie garantiva un rapido collegamento fra tutte le località dell’impero.</p>

<h2>LA RIFORMA DELL’ESERCITO</h2>

<p>Consapevole dei vantaggi offerti dall’avere a disposizione un esercito regolare di professionisti, Ottaviano Augusto rilanciò e portò a compimento la riforma iniziata ottant’anni prima da Gaio Mario. Per prima cosa congedò 80 000 veterani che avevano militato nelle legioni nei decenni precedenti, attribuendo loro delle terre dell’ager publicus (le terre pubbliche) come forma di liquidazione. In questo modo, il numero delle legioni fu 
ridotto da 50 a 28, composte ciascuna da 6000 soldati. Egli lasciò che il reclutamento continuasse a essere volontario, ma aumentò la ferma (cioè il tempo 
del servizio) a 20 anni per la fanteria e a 10 per la cavalleria. Le legioni furono stanziate, perlopiù, a difesa dei confini, perché scoraggiassero eventuali incursioni nemiche. Sempre a scopo difensivo, le squadre navali in cui era articolata la flotta da guerra di Roma vennero dislocate in varie 
basi: a Fréjus (costa meridionale della Francia), a Capo Miseno (sul Tirreno), a Ravenna (sull’Adriatico), lungo il Danubio e il Reno.</p>

<h2>LA PACE DI AUGUSTO</h2>

<p>Per definire la condizione di stabilità politica, il clima di distensione e di prosperità che, nel complesso, caratterizzarono il lungo governo di Ottaviano, gli storici hanno coniato l’espressione <i>pax augustea</i> (pace di Augusto). Essa, tuttavia, non corrispose a una totale assenza di guerre, anche se è vero che nel 29 a.C., per la prima volta dall’inizio delle guerre puniche, fu chiuso il tempio di Giano (che rimaneva aperto in tempo di guerra). Per andare incontro al desiderio di pace diffuso ormai fra la maggioranza della popolazione, il principe evitò di intraprendere spedizioni a scopo di conquista, se non in quelle terre di frontiera che avrebbero potuto rivelarsi pericolose per la sicurezza del territorio romano.</p>

<h2>LA POLITICA ESTERA DI AUGUSTO</h2>

<p>Le guerre di Augusto furono combattute prevalentemente al fine di consolidare il possesso delle regioni di confine, in cui il dominio di Roma non era ancora stabile. Dal 27 al 24 a.C., accompagnato dal generale Marco Vipsanio Agrippa, marito di sua figlia Giulia, egli si recò in Spagna, dove le popolazioni che avevano ripreso a ribellarsi furono definitivamente ridotte all’obbedienza. Nello stesso periodo, furono sottomesse le tribù alpine che abitavano lungo il confine nord-occidentale della penisola: al 26 a.C. risale la fondazione di Augusta Pretoria (l’odierna Aosta). Nel 20 a.C.
, in Medio Oriente, Augusto sottoscrisse un importante accordo con i Parti, consolidando i confini con il Ponto e ottenendo la restituzione delle insegne militari sottratte tempo prima a Crasso in seguito alla disfatta di Carre (53 a.C.). Il principe, infatti, visto l’esito fallimentare delle precedenti operazioni offensive (prima guidate da Crasso e poi da Antonio), preferì puntare sulla diplomazia. Dal 16 al 14 a.C., lungo l’arco alpino e la sponda meridionale del Danubio, le legioni di Augusto, poste sotto il comando di Tiberio e Druso, i suoi figliastri, conquistarono la Rezia e il Norico (fra Austria, Germania e Svizzera), la Pannonia (fra Slovenia e Ungheria) e la Mesia (all’incirca l’odierna Bulgaria). Dopo queste vittorie, per celebrare la pacificazione dell’impero, Augusto fece erigere a Roma, nel Campo Marzio, l’Ara Pacis (Altare della Pace). Vano si rivelò, invece, il tentativo di estendere la conquista ai territori germanici fra il Reno e l’Elba. Nel 9 d.C., infatti, presso la <b>selva di Teutoburgo</b>, tre legioni romane furono annientate da <b>Arminio</b>, capo delle tribù germaniche. Il generale Publio Quintilio Varo, incapace di sopportare il peso della disfatta, si tolse la vita.</p>

<h2>LA CULTURA AL SERVIZIO DEL PRINCIPE</h2>

<p>Augusto era consapevole dell’enorme potere personale che andava costruendo e, soprattutto, della difficoltà di far accettare la natura assoluta di questo potere ai propri concittadini, che non amavano considerarsi dei sudditi. Nei confronti delle masse più povere egli cercò il consenso applicando la formula <b>panem et circenses</b>, che prevedeva con-sistenti e regolari distribuzioni gratuite di grano (panem) ai poveri e l’offerta di grandiosi spettacoli gladiatori (circenses), sempre molto graditi alla plebe urbana più povera. Quanto agli intellettuali, egli si preoccupò di guadagnarne la stima, utilizzando la cultura come strumento di propaganda politica. Vale la pena di rinunciare alla libertà, in cambio della tranquillità, della fioritura delle lettere e delle arti e della prosperità economica: questo fu il messaggio affidato al circolo degli scrittori e dei poeti che si raccolsero attorno a Gaio Clinio Mecenate (70 a.C.-8 d.C. ca.), nobile di origine etrusca, uomo colto, raffinato e molto ricco, della cui collaborazione Augusto si avvalse per diffondere l’ideologia del principato. Mecenate attirò nella capitale le figure più rappresentative della cultura dell’epoca, liberandole da ogni preoccupazione economica, affinché potessero dedicarsi esclusivamente a esaltare l’operato di Augusto. Tra essi ricordiamo alcuni tra i maggiori letterati latini: i poeti Virgilio e Orazio, lo storico Tito Livio.</p>

<h2>LA POLITICA RELIGIOSA DI AUGUSTO</h2>

<p>Nella tarda età repubblicana, si era registrata, da parte dei Romani, una disaffezione crescente nei confronti del culto e dei riti tradizionali
. I contatti sempre più stretti con l’Oriente e con il mondo ellenico avevano favorito la diffusione, specie fra i ceti colti, delle religioni misteriche, più attente all’introspezione che alle manifestazioni esteriori del culto. Questi culti arrivavano a Roma dalla Grecia e dal Vicino Oriente, dove erano diffusi già da tempo; i più importanti erano quelli di Cibele, Iside, Mitra. Una delle caratteristiche fondamentali di questo tipo di culti consisteva nel fatto che l’insieme delle credenze e delle pratiche religiose erano rivelate esclusivamente agli “iniziati” al culto, che avevano l’obbligo di non divulgarne il segreto. Anche i diversi indirizzi della filosofia ellenistica, con le loro dottrine, avevano finito per esercitare una certa presa sugli intellettuali ed erano ormai molto seguiti e “alla moda” anche a Roma, suscitando viva preoccupazione in una parte dei conservatori. Augusto, che si era presentato come il custode e il restauratore della repubblica, attuò, anche in questo campo, una politica improntata al recupero della tradizione. Egli sollecitò in ogni modo il ritorno alla fede dei padri, soprattutto dopo essere stato insignito della carica di pontefice massimo (12 a.C.) con la quale sovrintendeva alla vita religiosa romana. A tal fine, promosse il restauro, nella sola capitale, di oltre 80 templi e ripristinò antiche feste.</p>

<h2>LA MORALIZZAZIONE DEI COSTUMI</h2>

<p>Il ritorno alle antiche virtù dei padri non poteva non riguardare anche i comportamenti quotidiani, la vita pubblica e quella privata dei cittadini. In questo campo Augusto avviò una politica di moralizzazione dei costumi, finalizzata al recupero del cosiddetto <b>mos maiorum</b>, ossia l’insieme dei costumi e delle tradizioni seguite dagli antenati. Egli sostenne (e testimoniò anzitutto con il proprio esempio) l’esigenza di improntare la 
vita quotidiana a uno stile sobrio, ispirato alla misura e alla saggezza degli antichi fondatori della città e meno sensibile alle mode e ai richiami delle novità importate dall’esterno. Lo sfarzo, l’ostentazione della ricchezza mal si addicevano alla semplicità e all’austerità che contraddistinguevano, da sempre, il costume romano. Proprio per questo, Augusto emanò una serie di leggi contro il lusso delle matrone, le spese eccessive nei vestiti, nei gioielli e nella tavola, tutti costumi che avevano fatto il loro ingresso a Roma dopo le guerre puniche (II secolo a.C.), nonostante l’opposizione dei censori della repubblica. Promulgò anche una serie di leggi a difesa del matrimonio: l’adulterio, per secoli punito dal pater familias
, divenne un reato punito dallo Stato; per aumentare le nascite e ridurre il celibato, i cittadini in età ancora fertile furono obbligati a sposarsi, così come i divorziati e i vedovi. In coerenza con questi provvedimenti Augusto fece persino esiliare la figlia Giulia, che era stata accusata di adulterio.</p>

<h2>LA MORTE DI AUGUSTO E IL PROBLEMA DELLA SUCCESSIONE</h2>

<p>Non essendo un vero e proprio re, Augusto non avrebbe potuto designare da sé il proprio erede: formalmente Roma era una repubblica e, quindi, l’attribuzione della carica di futuro console spettava al senato. Ciò nonostante, egli si pose il problema della successione in quanto voleva garantire che il sistema di governo da lui inaugurato continuasse oltre la sua persona e che l’eccezionale potere di cui ormai era investito rimanesse nell’ambito della propria famiglia. L’assenza di eredi diretti resero tuttavia la questione piuttosto complicata. Ottaviano Augusto aveva un’unica figlia, Giulia
, nata dal suo primo matrimonio con Scribonia. In un primo momento pensò di indicare al senato, quale proprio successore, il marito di lei, 
Marco Vipsanio Agrippa, che aveva combattuto fianco a fianco con lui in Spagna, il quale tuttavia morì nel 12 a.C. Augusto, allora, pensò di adottare i due nipoti maschi, Gaio e Lucio, ma anch’essi perirono prima di lui. A questo punto, non gli rimanevano che i figli di primo matrimonio della sua seconda moglie, <b>Livia Drusilla</b>, e in particolare <b>Tiberio</b>, benché i suoi rapporti con lui si fossero da tempo fortemente incrinati. Tiberio, infatti, nato dalle prime nozze di Livia con il senatore Claudio Nerone, che apparteneva alla gens Claudia, aveva sposato Giulia dopo la morte di Agrippa, ma in seguito era stato costretto, da Augusto stesso, a ripudiarla (perché accusata di adulterio) e ad allontanarsi per un lungo periodo da Roma. La morte dei figli di Giulia, tuttavia, lo rimise in gioco. Tiberio fu richiamato in patria dalla Pannonia, dove si trovava con l’esercito, poco prima che Augusto morisse, il 19 del mese sestile (da allora in poi ribattezzato “<b>agosto</b>”, in onore del principe) del 
14 d.C.</p>

<footer>
<p><b>Augusto</b> Dal verbo latino <i>augere</i>, che significa “aumentare”, “accrescere”, il termine sta a indicare colui che è degno 
di venerazione, protetto dagli dei.</p>
<p><b>Legato</b> Procuratore, sostituto.</p>
<p><b>Religioni misteriche</b> Culti segreti e riservati esclusivamente agli “iniziati”, che hanno superato un rito di iniziazione per entrare nella 
cerchia dei devoti.</p>
<p><b>Matrona</b> Il termine, dal latino <i>mater</i>(“madre”), indica la donna sposata con figli.</p>
</footer>

<section aria-label="End">
<a href="tiberio.html">&#171; tiberio</a>
<a href="index.html">Index</a>
<a href="claudio.html">Tiberio Claudio Druso &#187;</a>
</section>

</div>

</body>
</html>
