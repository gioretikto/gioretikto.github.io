<!DOCTYPE html>
<html>
<head>
    <meta charset="utf-8">
    <meta name="viewport" content="width=device-width, initial-scale=1.0"> 
    <meta name="description" content="La guerra austro-prussiana"/>
    <title>La guerra austro-prussiana</title>
    <link rel="stylesheet" type="text/css" href="../style.css" media="screen">
</head>

<body>

<nav>
    <ul>
        <li><a class="navbar" href="../index.html">Home</a></li>
        <li><a class="navbar" href="index.html">Index</a></li>
    </ul>
</nav>
            
<div class="content">

<h1>La guerra austro-prussiana</h1>

<p>La Prussia proponeva con autorità la sua candidatura alla guida della nazione tedesca, fidando soprattutto sulla forza trainante del suo sviluppo industriale e sulla stretta integrazione della sua economia con quella degli altri Stati germanici, uniti fin dal 1834 in una Lega doganale (<i>Zollverein</i>) da cui era invece esclusa l’Austria. Già negli anni ’50 l’industria tedesca si era sviluppata con un ritmo che non aveva uguali in Europa. Questa espansione industriale e la correlativa crescita di una forte borghesia urbana si concentrarono soprattutto nella parte occidentale dello Stato prussiano, cioè nella Renania-Westfalia. Nei territori a est dell’Elba, che costituivano il nucleo originario del regno degli Hohenzollern, resisteva ancora un’economia prevalentemente agricola, basata sulla grande proprietà terriera.</p>

<p>Il conte <b>Otto von Bismarck</b>, che non aveva mai fatto mistero della sua avversione alla democrazia e al liberalismo viene nominato primo ministro nel 1862 dal re Guglielmo I, Bismarck si impegnò a realizzare una riforma dell’esercito che prevedeva l’aumento degli organici e il prolungamento del servizio di leva. Visto che il progetto incontrava le critiche della maggioranza liberale della Camera, preoccupata soprattutto per i costi economici che esso comportava, Bismarck decise di ignorare l’opposizione del Parlamento e di far approvare il bilancio per decreto reale.</p>

<h2>Contrasto con l'austria</h2>

<p>Il primo ostacolo sulla via dell’unificazione era costituito dall’Austria che, se da un lato era parte di un impero plurinazionale, era anche uno Stato tedesco, membro della Confederazione germanica, all’interno della quale esercitava da sempre un ruolo di primo piano. Il contrasto si fece acuto nel 1864-65, quando le due potenze, dopo essersi accordate per strappare alla Danimarca, con una rapida campagna militare, i ducati di <b>Schleswig, Holstein</b> e <b>Lauenburg</b>, entrarono in conflitto circa l’amministrazione dei territori conquistati. Prima di provocare il casus belli, Bismarck svolse un abile lavoro di preparazione diplomatica, alleandosi col neocostituito Regno d’Italia e assicurandosi, oltre alla benevola neutralità della Russia, anche quella di Napoleone III, che sperava in un indebolimento di entrambi i contendenti. Dalla parte dell’Austria si schierarono molti Stati minori della Confederazione germanica spaventati dalla prospettiva di un assorbimento da parte della Prussia.</p>

<p>Cominciata nel giugno 1866, la guerra durò soltanto tre settimane. Mentre l’Italia impegnava, con scarsa fortuna, una parte delle forze imperiali, il rinnovato esercito prussiano penetrava in Boemia e, il 3 luglio, nella grande battaglia campale di <b>Sadowa</b>, infliggeva agli austriaci una durissima sconfitta. Giocarono a favore dei prussiani la perfetta organizzazione dell’esercito, guidato dal generale <b>von Moltke</b>, la miglior qualità degli armamenti (le truppe erano dotate per la prima volta di fucili a retrocarica, che consentivano una superiore rapidità di tiro), la tempestività degli spostamenti dovuta a un razionale sfruttamento delle ferrovie. Fu, quella del '66, la prima delle numerose <b>guerre di movimento</b> che avrebbero reso celebre e temuta la macchina militare tedesca.</p>

<h2>La fine della confederazione germanica</h2>

<p>Si giunse così, alla fine di agosto, alla firma della pace di Praga. L’Austria non subì mutilazioni territoriali, salvo quella del <b>Veneto</b> ceduto all’Italia. Ma dovette accettare lo scioglimento della vecchia Confederazione germanica, e dunque la fine di ogni sua influenza nell’Europa centro-settentrionale. Gli Stati tedeschi situati a nord del fiume Meno entrarono a far parte di una nuova Confederazione della Germania del Nord presieduta da Guglielmo I. Quelli situati a sud del Meno, fra cui la Baviera, rimasero invece indipendenti.</P>

<h2>IL «COMPROMESSO» DEL 1867</h2>

<p>I nuovi equilibri creatisi in Europa centrale a seguito della vittoria prussiana spinsero l’Impero asburgico a spostare il centro dei suoi interessi verso l’area danubiano-balcanica e a cercare una nuova soluzione per il problema delle nazionalità che convivevano al suo interno. Nel 1867 l’Impero fu diviso in due Stati, l’uno austriaco, l’altro ungherese (da ora in poi si parlerà infatti di <b>Impero austro-ungarico</b>), uniti fra loro nella persona del sovrano, ma ciascuno con un proprio Parlamento e un proprio governo, salvo che per i ministeri preposti agli affari di interesse comune (Esteri, Guerra e Finanze). Col «compromesso» del ’67, la dinastia asburgica si accordava col gruppo nazionale più forte e compatto, ma scontentava soprattutto gli slavi che avrebbero rappresentato da allora il pericolo più grave per l’unità dell’Impero.</p>

<h2>IL TRIONFO DI BISMARCK</h2>

<p>Il trionfo di Bismarck ebbe immediate ripercussioni anche sulla politica interna prussiana. Una folta schiera di deputati si staccò dall’opposizione liberale per dar vita a un nuovo partito nazional-liberale. Il 3 settembre 1866, pochi giorni dopo la firma della pace di Praga, il Parlamento prussiano ratificava retroattivamente le spese effettuate fin allora dal governo senza l’approvazione della Germania moderna: con esso la borghesia liberale rinunciò in pratica a guidare il processo di unificazione nazionale e accettò di collocarsi in una posizione subalterna nei confronti della monarchia e dell’aristocrazia terriera. Diversamente da quanto era accaduto in Gran Bretagna e in Francia, lo storico contrasto fra la corona e gli organi elettivi si risolveva a favore della prima.</p>

<section>
<a href="comparative_sup.html">&#171; The comparative of superiority</a></p>
<a href="index.html">Index</a>
<a href="superlative.html">The Superlative &#187;</a>
</section>

</body>
</html>
