<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Il sistema feudale">
	<title>Il sistema feudale</title>
	<link rel="stylesheet" type="text/css" href="../style.css" media="screen">
</head>

<body>

<nav>
	<ul>
		<li><a class="navbar" href="../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Il sistema feudale</h1>

<p>Il <b>feudalesimo</b> è l’organizzazione politica, sociale ed economica dell’Europa medievale, le cui origini risalgono al periodo compreso tra il IX e il X secolo. Si tratta di un sistema che segnò da un lato la preminenza del mondo rurale su quello urbano, dall’altro il frazionamento dell’autorità e dell’unità territoriale dello Stato. <br> Le sue radici affondano nella struttura politica creata da <b>Carlo Magno</b> (742-814) per controllare i propri possedimenti servendosi dell’apporto di una schiera di fiduciari subalterni. Il sovrano aveva delegato infatti ai più importanti rappresentanti dell’<b>aristocrazia militare ed ecclesiastica</b> il potere di governare in suo nome i territori loro attribuiti, suddividendo il regno in contee(assegnate ai conti, i <i>comites</i>, ovvero i “compagni” del re), <b>marche</b> (terre di confine, affidate ai marchesi) e <b>ducati</b> (grandi regioni a forte unità etnica, come l’Aquitania, conferite ai duchi). Perciò la struttura del Sacro romano impero si fondava su un insieme di <b>vincoli di fedeltà</b> e <b>obbedienza</b> fra il sovrano e i suoi delegati. </p>

<h3>Il rapporto di vassallaggio</h3>

<p>In base a un antico costume germanico (il <i>vassaticum</i>), quanti erano destinati a divenire uomini d’arme, una volta raggiunta la maggiore età, si ponevano al servizio di un nobile guerriero e giuravano di sostenerlo in guerra e in pace. Questo istituto, adottato dalla monarchia franca, assunse le caratteristiche di un vero e proprio contratto: colui che si dichiarava vassallo, ossia servo, si impegnava a combattere al fianco del sovrano e a fornirgli dei soldati; dal vassallo il re pretendeva l’omaggio, ovvero l’atto di sottomissione siglato da un solenne giuramentodi obbedienza assoluta, e in cambio gli concedeva il godimento temporaneo di un bene (il <b>beneficio</b>). Poteva trattarsi della facoltà di riscuotere un’imposta, come il pedaggio di una strada o di un ponte, oppure della concessione di un fondo; comunque era qualcosa che produceva un reddito.</p>

<h3>La signoria rurale</h3>

<p>Con il passare del tempo, questo beneficio finì per identificarsi con il <b>feudo</b>, ovvero un territorio – più o meno esteso – su cui il vassallo esercitava la sua giurisdizione, dando luogo a una vera e propria <b>signoria rurale</b>. Il signore esercitava il proprio <b>dominio</b> non solo sulle terre che gli venivano concesse come beneficio, ma anche <b>sugli uomini</b> che le abitavano: egli aveva diritto di vita e di morte su ognuno di loro e ne sfruttava il lavoro per il proprio sostentamento e la propria ricchezza. In cambio si impegnava a difenderli con le armi.</p>

<div class="def">
<h3>Glossario</h3>
<b>Feudo</b>: probabilmente dall’antico germanico <i>feoh</i>, “bestiame”, + <i>od</i>, “possesso”, indicava inizialmente il possesso di bestiame, per poi passare  a  designare  la  terra  (con  tutte  le  proprietà, gli uomini e gli animali ivi esistenti) concessa dal signore al suo vassallo. </p>
</div>

<h3>L’estensione dei rapporti di potere</h3>

<p>Forme di subordinazione analoghe a quella tra il sovrano e i grandi feudatari andarono presto estendendosi: i vassalli cominciarono ad assegnare parte dei loro feudi a membri della piccola nobiltà o a modesti proprietari terrieri, legando a sé i <b>vassalli minori</b> o <b>valvassori</b> (<i>vassi vassorum</i>), i quali, a loro volta, potevano cedere parte del territorio che avevano ricevuto e subordinare a sé altre figure. Vennero così creandosi le basi di quello che sarà definito con il nome di “sistema feudale”, una <b>complessa rete di rapporti personali di potere</b>, in cui ogni elemento doveva adempiere certi obblighi nei confronti del suo diretto superiore.</p>

<h3>Privilegi e immunità</h3>

<p>Una volta esaurita la spinta espansiva che aveva caratterizzato il regno di Carlo Magno, e dunque la possibilità per i capi militari di essere ricompensati con nuove terre, il legame di fedeltà che li vincolava al proprio signore si allentò gradualmente. <br>Con il tempo quindi i <b>grandi feudatari</b> si resero sempre più <b>indipendenti dal sovrano</b>, comportandosi come se fossero proprietari delle terre – in realtà affidate loro solo in <b>usufrutto</b> – e in quanto tali liberi di trasmetterle in eredità ai loro discendenti. Perciò i successori di Carlo Magno, per assicurarsi la fedeltà dei grandi feudatari (laici ed ecclesiastici), dovettero concedere a costoro <b>privilegi</b> e <b>immunità</b> che li dispensavano da determinati obblighi nei propri confronti. La moltiplicazione delle clientele dei diversi feudatari finì presto per innescare un processo di <b>indebolimento del potere regio</b>: dal momento che il sovrano in pratica era in grado di far valere il proprio potere soltanto sui suoi diretti vassalli, venne infatti a sfaldarsi quella rete di convergenze, militari e politiche, che inizialmente aveva costituito la forza del Sacro romano impero.</p>

<h3>L’ereditarietà dei feudi</h3>

<p> Sebbene il sovrano continuasse a esercitare una funzione unificante, era ormai ine-vitabile una <b>frammentazione del potere</b>, tale da trasformare l’impero carolingio in una costellazione di potentati sempre più autonomi. Basta osservare a tal proposito quanto stabilito nel <b>capitolare di Quierzy</b> (877), che riconobbe l’ereditarietà dei feudi maggiori, come pure del titolo di conte, sancendo così ufficialmente quella che era una prassi già in uso da tempo. Lo stesso poi avvenne con la <b><i>Constitutio de feudis</i></b> (1037) per quanto riguardava i feudi minori: di conseguenza, si manifestarono da allora rilevanti mutamenti anche nella struttura economica e in quella sociale.</p>

<h3>L’organizzazione fondiaria altomedievale</h3>

<p>Nell’Alto Medioevo, fino a tutto il X secolo e in alcune aree europee anche oltre, il sistema più diffuso di gestione dei patrimoni fondiari era quello della <b><i>curtis</i></b>, l’azienda agraria tipica del mondo franco, caratterizzata da un’economia chiusa basata sull’<b>autoconsumo</b>. <br>La sua struttura derivava da quella dell’antica villa romana e si fondava su una con-duzione mista delle terre: una parte (<i>pars dominica</i>, o “parte del signore”) era gestita direttamente dal proprietario attraverso il lavoro dei <b>servi</b>, sostanzialmente privi di libertà personale; mentre un’altra (<i>pars massaricia</i>, o “parte dei coloni”) era suddivisa in piccoli lotti, i <b>mansi</b>, affidati a famiglie di <b>coloni</b>, che dovevano pagare al signore un canone in prodotti agricoli e in un certo numero di giornate di lavoro, le cosiddette <b><i>corvées</i></b>, da svolgere gratuitamente nei poderi padronali.</p>

<div class="def">
<h3>Nobiltà</h3>

<p>Il concetto di nobiltà ha subìto una lunga e complessa evoluzione. Se in età romana i nobiles (dal latino <i>noscere</i>, conoscere, e dunque “noti”, “insigni”) erano i notabili appartenenti per lo più alla classe senatoria, nell’Alto Medioevo la nobiltà mutò fisionomia. Negli anni tumultuosi del tramonto dell’impero romano, vennero indicati con i termini nobiles o principes quei gruppi di persone, clan o famiglie, che esercitavano un potere politico grazie alla loro ricchezza e alla loro abilità guerresca, in virtù delle quali offrivano protezione alla popolazione in cambio di sottomissione e obbedienza. La superiorità e il prestigio di questi individui erano testimoniati dal possesso di terre e di castelli fortificati, ma soprattutto di un’armatura e di un cavallo, in quanto elementi fondamentali degli eserciti medievali. Sebbene la nobiltà avesse avuto origine prima del feudalesimo, con l’affermarsi del sistema feudale-vassallatico, quella che era una nobiltà di fatto si trasformò in nobiltà di diritto, attraverso un’investitura politica e militare da parte della massima autorità, il re o l’imperatore, o indirettamente, attraverso la catena dei rapporti feudali. Inoltre, con la sanzione dell’ereditarietà dei feudi, sia la nobiltà maggiore che quella minore iniziarono a costruire il proprio dominio dinastico, ovvero a rafforzare i legami di consanguineità e le relazioni familiari, e a far valere le preroga-tive del proprio rango e lignaggio.</p>
</div>

<h3>Anarchia feudale e incastellamento</h3>

<p>A partire dal IX secolo, in seguito alla persistente conflittualità interna e all’esigenza di respingere i continui attacchi dei <b>normanni</b>, degli <b>ungari</b>, dei <b>saraceni</b>, i signori si arrogarono prerogative spettanti solo al sovrano, dando luogo a una sorta di “<b>anarchia feudale</b>”. I feudatari vennero infatti assumendo poteri sempre più ampie un’indipendenza di fatto pressoché illimitata, che consentì loro, in un clima di costante mobilitazione militare, di <b>armare eserciti</b> e di innalzare <b>fortificazioni a difesa del proprio territorio</b> anche senza l’autorizzazione del sovrano. Questo fenomeno, noto come “<b>incastellamento</b>”, rappresentò il culmine del processo di frammentazione del potere, in quanto venne formandosi una moltitudine di piccole clientele locali contrapposte le une alle altre. In pratica ciascun feudatario, assumendosi il compito di difendere militarmente il territorio di sua pertinenza, pretese in cambio di imporre vincoli assoluti di obbedienza a tutti gli abitanti, liberi o servi, laici o ecclesiastici che fossero.</p>

<div class="def">
<p>I <b>normanni</b>, dopo aver imperversato a lungo sulle coste del mare del Nord ed essersi spinti fin nel cuore del continente seguendo i fiumi con le loro agilissime navi, si stabilirono in quella regione della Francia che da loro prese il nome di Normandia. Da lì riuscirono a estendere la loro presenza anche sull’altra sponda della Manica, impossessandosi del Regno d’Inghilterra al seguito di <a href="guglielmoI.html">Guglielmo il Conquistatore</a>, che sconfisse i sassoni nella battaglia di Hastings (1066). <br> Gli <b>ungari</b>, dopo la sconfitta di Lechfeld a opera dell’imperatore Ottone I (955), avevano ridotto le loro scorrerie nei territori occidentali e avevano intrapreso un processo di pacificazione e di stanziamento che li portò a convertirsi al cristianesimo e a costituire un regno stabile nella regione danubiana che da loro prese il nome. <br> I pirati <b>saraceni</b>, fronteggiati dai signori della Provenza e della valle del Rodano, avevano dovuto ridurre le loro incursioni contro le città costiere e non si azzardarono più a estendere i saccheggi penetrando in profondità nella terraferma, come usavano fare prima.</p>
</div>

<h3>Dalla signoria rurale alla signoria di banno</h3>

<p>L’incastellamento contribuì, quindi, a rafforzare l’autonomia dei nobili, che giunsero a esercitare sul loro territorio il cosiddetto “<b>diritto di banno</b>”, cioè una serie di funzioni giurisdizionali, amministrative e finanziarie che prima erano di spettanza regia, come giudicare e punire alcuni reati, battere moneta, riscuotere le tasse e persino imporne arbitrariamente di nuove, come le <b>taglie</b> e le <b>angherie</b>. Perciò la <b>signoria di banno</b> si tradusse in una vera e propria appropriazione dei poteri pubblici. </p>

<footer>
<p><b>Manso</b>: insieme di terre, edifici e diritti fondiari che, all’in-terno delle Signorie medievali, era assegnato in concessio-ne dal signore a una famiglia di coloni. Le dimensioni del manso corrispondevano di solito alla misura necessaria per il sostentamento di un nucleo familiare.<br><b>Corvée</b>: dal latino corvaria o corvata, indica una “richiesta forzosa”, una sorta di canone di affitto che poteva essere corrisposto sia con il lavoro agricolo nelle terre padronali, sia con opere di manutenzione delle strade o degli edifici. <br><b>Taglia</b>: imposta diretta stabilita dal signore secondo il suo arbitrio. Egli ne fissava di volta in volta sia l’entità sia il periodo di riscossione e poteva richiederla anche più volte all’anno. Solo alla fine del XII secolo i contadini di alcune zone riuscirono a ottenere che potesse essere corrisposta solo una volta l’anno e per un importo fisso.<br><b>Angheria</b>: prestazione imposta arbitrariamente dal signore agli abitanti del suo feudo. La parola è passata poi a significare “vessazione”, “sopruso”.</p>
</footer>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
