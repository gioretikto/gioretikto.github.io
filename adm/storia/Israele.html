<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La storia dello Stato di Israele">
	<title>La storia dello Stato di Israele</title>
	<link rel="stylesheet" type="text/css" href="../style.css" media="screen">
</head>

<body>

<nav>
	<ul>
		<li><a class="navbar" href="../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La storia dello Stato di Israele</h1>

<p>La conquista romana della Palestina (I sec. d.C.) segnò l’espulsione del popolo ebraico dalla propria sede storica e l’inizio della sua dispersione nel mondo (<b>diaspora</b>). Il ritorno alla terra d’Israele, inestinguibile aspirazione ideale, diviene realtà alla fine del XIX
secolo con la nascita del <b>movimento sionista</b>; all’inizio del XX sono già in 50 000 circa gli ebrei che risiedono in Palestina nelle terre acquistate dagli arabi.</p>

<p>Dopo la fine della Prima guerra mondiale la Palestina viene amministrata dalla Gran Bretagna, che riceve un mandato dalla Società delle Nazioni. Già dal 1936 al 1939 verso questa terra si intensificano gli ingressi clandestini degli ebrei, in fuga dalle persecuzioni e dallo sterminio nazista.</p>

<p>Il 29 novembre 1947 l’<b>ONU</b> vota la <b>risoluzione 181</b>, che stabilisce la <b>costituzione di due Stati,</b> uno arabo e uno ebraico, e la costituzione di Gerusalemme in zona internazionale sotto il loro controllo; gli arabi rifiutano però la proposta. Nel maggio 1948, allo scadere del mandato britannico, lo Stato d’Israele dichiara l’indipendenza nel territorio indicato dalla risoluzione dell’ONU dell’anno precedente.</p>

<h3>Ben Gurion, David</h3>

<p>Esponente sionista e uomo politico d'Israele (Płońsk, Polonia, 1886 - Tel Aviv 1973). Avendo aderito giovanissimo al movimento sionista, si trasferì nel 1906 in Palestina, dove assunse il cognome ebraico di Ben G. in sostituzione di quello originario di Grün. Espulso dalle autorità ottomane nel 1915, rientrò in Palestina nel 1918, dedicandosi, durante il periodo del mandato britannico, alla costruzione delle basi di un futuro stato ebraico indipendente. Fondatore (1920) e segretario generale, fino al 1935, dell'Histadrut (Federazione generale dei lavoratori d'Israele), fondatore (1930) e leader del Mapai (Partito laburista israeliano), nel 1935 divenne presidente (fino al 1948) dell'Agenzia ebraica, salendo al vertice dell'Organizzazione sionistica mondiale. Dopo aver guidato la lotta politica e militare che doveva portare alla proclamazione dello stato d'Israele (maggio 1948), ne divenne primo ministro, conservando tale carica, con una breve interruzione (1953-55), fino al 1963 ed esercitando un ruolo determinante nell'edificazione del nuovo stato e in tutte le sue scelte principali di politica interna e internazionale. Separatosi dal Mapai nel 1965, diresse per alcuni anni un piccolo partito di opposizione, il Rafi, ritirandosi definitivamente dalla vita politica nel 1970. </p>

<h3>I conflitti arabo-israeliani</h3>

<p>Gli Stati arabi confinanti attaccano Israele, che non solo riesce a difendersi, ma a estendere il suo dominio: quando viene firmato l’armistizio nel 1949 con Egitto, Libano, Giordania e Siria, le truppe israeliane occupano un territorio del <b>50% più grande di quello originariamente controllato</b>. </p>

<h2 id="OLP">OLP</h2>

<p>Nel 1964 nasce l’OLP, l’Organizzazione per la Liberazione della Palestina, alla cui guida si pone <b>Yasser Arafat </b>(1929-2004), che intreccia l’azione politica internazionale, volta a far riconoscere i diritti del suo popolo, alla prassi guerrigliera. Nel 1978 l’ONU riconosce l’OLP come unico e legittimo rappresentante del popolo palestinese e lo ammette all’Assemblea come membro osservatore.</p>

<p>Dopo una serie di conflitti più limitati che investono il Sinai e il canale di Suez (1956), scoppia nel 1967 una nuova guerra arabo-israeliana durante la quale Israele occupa la Cisgiordania, Gaza, Gerusalemme est, il Golan e il Sinai. Il 22 novembre l’ONU vota la <b>risoluzione 242</b>, che intima a Israele l’abbandono immediato dei territori occupati. In aperto contrasto con essa, Israele persegue una politica di annessione di questi territori e vi favorisce l’insediamento di propri coloni. Nel 1973 Egitto e Siria scatenano la guerra del Kippur per la riconquista dei loro territori. Nel 1979 viene firmato a Camp David il primo trattato di pace dell’area, concluso fra egiziani e israeliani, in seguito al quale Israele si ritira progressivamente dal Sinai. </p>

<p>Nel 1982 Israele occupa il Libano, che abbandona nel 1985, mantenendo però il controllo militare sulla parte meridionale del Paese. Continua, invece, l’occupazione della Cisgiordania e della striscia di Gaza, dove spietata è la repressione esercitata nei confronti della popolazione palestinese che richiede la costituzione di un proprio Stato.</p>

<h2 id="intifada">L’intifada</h2>

<p>Nel dicembre 1987 inizia la rivolta dei palestinesi nei territori occupati, cui è stato dato il nome di <b>intifada</b> (letteralmente scuotersi, scrollarsi di dosso, sollevazione), condotta senza l’uso delle armi ma con il lancio di pietre e con la resistenza passiva contro l’esercito israeliano</p>

<h3>I tentativi di pace</h3>

<p>Nel 1993 il governo laburista di Israele compie una storica svolta: riconosce l’OLP e accetta la costituzione di uno Stato palestinese, diviso tra la striscia di Gaza e la Cisgiordania. Il primo passo è rappresentato dalla <b>costituzione di territori autonomi sotto l’autorità palestinese</b>, che dovrebbe preludere alla nascita di un vero e proprio Stato. Negli anni successivi si susseguono momenti in cui l’accordo sembra vicino e altri in cui le parti si allontanano. La <b>rivolta dei palestinesi</b> nei territori occupati (2000) e la vittoria elettorale di Ariel Sharon in Israele (2001) pongono fine a una stagione di speranze, lasciando il campo ai militari e a un progetto di netta separazione fra i due popoli, con la costruzione di un muro di confine tra i territori israeliani e palestinesi dopo il ritiro unilaterale delle colonie ebraiche dalla striscia di Gaza. Nel 2003 le parti accettano un piano di pace (la “road map”) elaborato dagli USA, che non dà però risultati apprezzabili. La vittoria dei <b>radicali islamici di Hamas</b> nelle elezioni del 2006 a Gaza e il loro rifiuto di riconoscere lo Stato di Israele ha generato incomprensioni e violenze. L’<b>elezione di Barak Obama alla presidenza degli USA</b> (2008) ha rinnovato però le speranze di pace, dopo che fra le priorità del suo governo ha inserito la risoluzione del problema mediorientale come argine al terrorismo internazionale, riconoscendo l’aspirazione dei palestinesi a uno Stato indipendente e garantendo al tempo stesso la sicurezza di quello israeliano.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
