<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Carlo VIII re di Francia">
	<title>Carlo VIII re di Francia</title>
	<link rel="stylesheet" type="text/css" href="../style.css" media="screen">
</head>

<body>

<nav>
	<ul>
		<li><a class="navbar" href="../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Carlo VIII re di Francia</h1>

<p>Figlio (Amboise 1470 - ivi 1498) di Luigi XI, successe al padre nel 1483, sotto la reggenza della sorella Anna di Beaujeu; nel 1484 convocò a Tours gli Stati generali. Nel 1491 sposò la duchessa Anna di Bretagna. Ambizioso, se pure debole e malaticcio, si propose la conquista del Napoletano allettato dalle profferte dei fuorusciti di quel regno, e sollecitato dai suoi consiglieri, G. Briçonnet e E. de Vers: assicuratasi l'alleanza del duca di Milano, sopita mediante grosse concessioni l'ostilità del re d'Inghilterra, del re d'Aragona e dell'imperatore (trattati di Étaples, 1492; Barcellona e Senlis, 1493), iniziò la spedizione il 22 ag. 1494. Il successo fu rapido e facile e il 22 febbraio 1495 C. entrava in Napoli. Ma dovette presto abbandonare la città per la lega antifrancese costituitasi tra gli stati italiani e il re d'Aragona che aveva denunciato il trattato di Barcellona; apertasi la via con la battaglia di Fornovo (6 luglio), rientrò in Francia. Morì mentre preparava una nuova spedizione. Con lui si estinse il ramo dei Valois. </p>

<h2>Guerre d'Italia</h2>

<p>Le cosiddette “guerre d’Italia”, o meglio le guerre per la sua conquista, rendono la nostra penisola per più di mezzo secolo (1494-1559) il centro delle relazioni internazionali. L’Italia diviene infatti l’elemento determinante di un gioco politico-diplomatico che ha come obiettivo l’egemonia sull’Europa. Nel periodo compreso tra la discesa di Carlo VIII (1494) e la pace di Cateau-Cambrésis (1559) gli Stati italiani, con l’eccezione di Venezia, perdono la propria autonomia politica ed entrano nella sfera d’influenza spagnola.</p>

<h3>L’impresa di Carlo VIII in Italia</h3>

<p>La discesa dell’allora re di Francia Carlo VIII in Italia nel 1494 palesa in maniera definitiva la crisi politica e militare degli Stati italiani e rappresenta la fine di quella politica dell’equilibrio che aveva avuto inizio con la pace di Lodi (1454), con la quale si era conclusa la guerra di successione per il Ducato di Milano.</p>

<p>Da un punto di vista politico l’impresa è favorita dagli stessi Stati italiani, favorevoli per diverse ragioni a un intervento francese nella penisola. A Milano <a href="Ludovico_Sforza.html">Ludovico Sforza</a>, detto il Moro, auspica l’arrivo di Carlo VIII vedendo nella sua figura uno strumento per colpire il re di Napoli Ferdinando I d’Aragona, sostenitore del genero Gian Galeazzo Visconti, spodestato e fatto assassinare dallo stesso Moro. Anche Venezia desidera la rovina del re aragonese che favorisce la Puglia e i suoi porti, diretti concorrenti della Repubblica veneta. A Firenze, invece, sono gli avversari dei Medici a sostenere un’iniziativa francese, con la speranza che possa portare a un cambiamento del regime politico. Infine, nello Stato pontificio i cardinali avversi allo spagnolo Alessandro VI sperano che con la discesa di Carlo VIII si possa deporre il papa ed eleggere al pontificato Giuliano della Rovere, che effettivamente salirà poi al soglio pontificio con il nome di Giulio II.</p>

<p>La spedizione di Carlo VIII in Italia è preceduta da un’accurata preparazione diplomatica che segna il primo formarsi di un sistema degli Stati europei in cui ogni cambiamento nell’assetto geopolitico e nell’equilibrio delle forze vigente in ciascuna area che ne fa parte non può restare senza conseguenze sulle altre. Carlo VIII si dimostra già consapevole del cambiamento che si va producendo, e, prima di avviare l’impresa, assicura la neutralità delle maggiori potenze europee con una serie di concessioni territoriali e finanziarie: con il trattato di Senlis (1493) lascia le regioni dell’Artois e della Franca Contea a Massimiliano I d’Asburgo; con il trattato di Barcellona (1493) cede alla Spagna di Ferdinando il Cattolico la Cerdagna e il Rossiglione lungo il versante francese dei Pirenei, mentre a Enrico VIII promette ingenti elargizioni finanziarie in cambio di un non-intervento inglese. Da un punto di vista militare le forze dispiegate da Carlo VIII mostrano tutta la potenza francese: 20 mila uomini armati, con un corpo d’artiglieria efficiente e innovativo, destinato a rendere ancora più evidente la debolezza intrinseca degli apparati militari degli Stati italiani, difesi da eserciti mercenari.</p>

<p>Il casus belli è rappresentato dalla rivendicazione degli antichi diritti che la casa d’Angiò – di cui Carlo VIII è erede – vanta sul Regno di Napoli. Le ambizioni del re francese sono però maggiori: dalla conquista del Regno di Napoli il re di Francia intende muovere al dominio di tutta l’Italia e, in un secondo momento, organizzare una crociata contro i Turchi per la riconquista dei luoghi santi.</p>

<p>In cinque mesi, dal settembre del 1494 al febbraio del 1495, Carlo VIII attraversa l’Italia, senza incontrare resistenze, lungo l’antica via Francigena, la più battuta delle vie romee medievali che collega Roma alla Francia, e raggiunge il Regno di Napoli. La sua rapida avanzata si ripercuote sulla fragile politica italiana del tempo: a Milano Ludovico il Moro eredita il ducato dal nipote Gian Galeazzo, vincendo le pretese dinastiche avanzate dagli Aragonesi; a Firenze i Medici sono effettivamente cacciati dalla città, dove viene proclamata la repubblica; a Napoli il ceto baronale, per tradizione filo-francese e ostile alla monarchia, accoglie trionfalmente il sovrano, mentre Venezia si impadronisce di alcuni porti pugliesi. Ma ben presto il trionfo stesso di Carlo VIII spaventa le diverse forze che ne hanno favorito la discesa: lo Stato pontificio, Milano e Venezia si coalizzano, formando una Lega antifrancese che ottiene l’appoggio dell’imperatore Massimiliano e della Spagna. Carlo VIII si vede costretto a risalire la penisola per evitare di restare isolato nell’Italia del sud. L’esercito della lega e quello del re francese si scontrano a Fornovo sul Taro, presso la città di Parma, nel luglio del 1495. Carlo VIII, seppure non sconfitto, è costretto a riparare in Francia, dove muore il 7 luglio 1498, mentre medita una seconda spedizione in Italia.</p>

<p>Le conseguenze dell’effimera impresa del sovrano francese sono significative dal momento che viene definitivamente dimostrata la crisi politica e la debolezza militare degli Stati italiani: Carlo VIII si è inserito tra le crepe della cosiddetta “politica dell’equilibrio”, sfruttando a suo favore conflitti dinastici, politici ed economici che da sempre dividono i diversi Stati. Anche la repentina ricomposizione rappresentata dall’organizzazione della Lega antifrancese si dimostra presto illusoria: un ritorno alle condizioni politiche precedenti la discesa di Carlo VIII non è più possibile. Al contrario quell’alleanza, per il suo carattere internazionale e il diverso peso politico-militare dei contraenti, rappresenta una definitiva apertura della penisola italiana alle mire espansionistiche e fra loro conflittuali della Francia, dell’Impero e della Spagna, come sarà subito dimostrato nei secoli successivi. </p>

<p>A Carlo VIII succede nel 1498 il cugino Luigi XII che rinnova i progetti espansionistici del predecessore avanzando, questa volta, pretese sul Ducato di Milano in quanto discendente dei Visconti.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
