<!DOCTYPE html>
<html>
<head>
    <meta charset="utf-8">
    <meta name="viewport" content="width=device-width, initial-scale=1.0">
    <meta name="description" content="I moti rivoluzionari del 1820-1821"/>
    <title>I moti rivoluzionari del 1820-1821</title>
    <link rel="stylesheet" type="text/css" href="../style.css" media="screen">
</head>

<body>

<nav>
    <ul>
        <li><a class="navbar" href="../index.html">Home</a></li>
        <li><a class="navbar" href="index.html">Index</a></li>
    </ul>
</nav>

<div class="content">

<h1>I moti rivoluzionari del 1820-1821</h1>

<p>Il <a href="congresso_vienna.html">Congresso di Vienna</a> tentò di restaurare le monarchie assolutiste in Europa, ma non poté arrestare i fermenti ideali portati dalla Rivoluzione Francese. Per sfuggire alla persecuzione attenta delle polizie, gli intellettuali liberali si riunirono in società segrete, come la Carboneria, che era la più diffusa in Italia.</p>

<h2>Carboneria e Massoneria</h2>

<p>La carboneria prendeva il nome e i suoi simboli dal mestiere dei commercianti di carbone e vi si era ammessi attraverso un giuramento e una prova di coraggio.</p>

<p>Fra le società segrete ispirate a ideali progressisti, quelle che ebbero maggior fortuna furono la Massoneria e la Carboneria. L’origine della Massoneria si perde nella leggenda. Il nome, che deriva dal francese maçon (cioè «muratore»), allude allo scopo di costruire una nuova organizzazione politica, sociale e culturale: i membri di questa associazione, detti “fratelli”, giuravano infatti di sostenersi nella lotta contro l’assolutismo e la tirannide. Più nota in Italia fu la Carboneria, il cui nome derivava dal fatto che gli associati avevano scelto un pezzo di carbone come simbolo della loro ardente fede nella liberazione della patria; secondo altri, invece, dal fatto che essi usavano tra loro un linguaggio simbolico, simile al gergo  usato  dai  carbonai. Essi infatti chiamavano “Buoni Cugini” i membri della Carboneria, “carbone” le armi, “lupi” i tiranni, “foresta” l’Italia e così via: “scacciare i lupi dalla foresta” significava quindi liberare la penisola dalla tirannide. Questa  associazione segreta si diffuse dapprima  nell’Italia  meridionale, poi in tutta la penisola: vi aderirono coloro che aspiravano a ottenere una costituzione, per garantire ai cittadini le libertà fondamentali e la possibilità di partecipare al governo dello Stato. Il programma della Carboneria non era né unico né chiaro, mancando di un’organizzazione centrale, capace di collegare fra loro le diverse esigenze regionali. Inoltre i carbonari erano quasi tutti intellettuali, professionisti o ex ufficiali napoleonici: ciò rendeva la  Carboneria un’associazione troppo chiusa e ristretta per poter formulare programmi che coinvolgessero il popolo.</p>

<p>I primi moti rivoluzionari scoppiarono nel biennio 1820-1821 e interessarono vari Paesi. In Spagna, nel 1820, la rivolta nei confronti della Monarchia, che aveva restaurato l’assolutismo, prese le mosse dall’esercito. I soldati, raccolti a Cadice per salpare verso le colonie americane dove avrebbero dovuto stroncare una rivolta, si ribellarono. In breve la disobbedienza si estese, con l’appoggio anche dei civili.</p>

<p>Uno dei primi movimenti rivoluzionari successivi al Congresso di Vienna scoppiò in Spagna: qui, fin dal tempo dell’occupazione napoleonica, il popolo spagnolo si era battuto con orgoglio in difesa della propria libertà e indipendenza e, nel 1812, aveva ottenuto dal <b>re Ferdinando VII</b> addirittura una costituzione sul modello di quella francese del 1791. Tuttavia, dopo la sconfitta di Napoleone a Lipsia, Ferdinando restaurò l’assolutismo e cominciò a perseguitare i patrioti che avevano lottato per i valori liberali.Il 1º gennaio 1820 a Cadice alcuni battaglioni dell’esercito insorsero e, sotto la guida degli ufficiali, rinnovarono la loro fedeltà alla Costituzione del 1812. Da quel momento l’insurrezione dilagò e il re fu costretto a fissare la data per le elezioni del Parlamento.</p>

<p>In Portogallo, sempre nel 1820, l’esercito, ammutinato contro il protettorato inglese, chiese al re Giovanni VI di tornare dal Brasile, dove si era rifugiato nel 1807, e di concedere la Costituzione. Le notizie dalla Penisola iberica incoraggiarono i carbonari del Regno delle due Sicilie; anche in questo caso la scintilla della rivolta arrivò dall’esercito. A Nola uno squadrone di cavalleria si ammutinò, chiedendo una Costituzione sul modello di quella spagnola. Esercito e ufficiali, tra cui il generale Guglielmo Pepe, chiamati a sedare la rivolta, passarono dalla parte dei ribelli.</p>

<p>Il re, Ferdinando I, fu costretto, a malincuore, a esaudire le richieste. Contemporaneamente anche in Piemonte la rivolta si diffuse dalle caserme, partendo da Alessandria. I carbonari, comandati dal conte Santorre di Santarosa, confidavano nell’appoggio del giovane principe Carlo Alberto di Savoia, che aveva la momentanea reggenza del regno, poiché lo zio e sovrano Carlo Felice era assente. Egli, infatti, dimostrando simpatie liberali, nel marzo del 1821 concesse la Costituzione. Ma le vittorie dei rivoltosi ebbero vita breve. Di fronte al diffondersi delle insurrezioni, infatti, le potenze europee, e in particolare gli Stati che avevano aderito alla Santa Alleanza, decisero di intervenire. L’Austria s’incaricò di ristabilire l’ordine a Napoli: il suo esercito, nel marzo del 1821, ebbe facilmente la meglio sui rivoltosi e la Costituzione fu abolita. In Piemonte, il re Carlo Felice, rientrato a Torino, sconfessò le concessioni del nipote Carlo Alberto e, con l’aiuto dell’Austria, riuscì a sconfiggere i liberali piemontesi. Fu affidato alla Francia, infine, il compito di rimettere le cose a posto in Spagna: nel 1822 l’esercito francese soffocò la rivolta spagnola e restituì il potere assoluto a Ferdinando VII. Nel giro di pochi mesi la Restaurazione, guidata dall’Austria, era riuscita a soffocare ogni tentativo di cambiamento politico e a imporre il ritorno all’assolutismo a quasi tutta l’Europa. Seguì dunque un periodo di repressione, in cui furono abolite le riforme costituzionali e i liberali vennero arrestati, processati e condannati a morte o all’esilio. L’azione di polizia non si limitò alla Spagna, a Napoli e al Piemonte, ma si estese a tutti gli Stati.</p>

<p>Proprio nei giorni in cui si concludeva la rivoluzione di Napoli, un’altra insurrezione carbonara scoppiava in <b>Piemonte</b>. Anche qui era diffuso il malcontento nei confronti del vecchio re Vittorio Emanuele I, rientrato a Torino nel 1815. Tra il 10 e il 12 marzo 1821 tutte le guarnigioni piemontesi insorsero. Fu allora che Vittorio Emanuele I abdicò in favore del fratello <b>Carlo Felice</b>, allora a Modena: lo avrebbe sostituito come “reggente” il nipote <b>Carlo Alberto</b>. In lui i rivoltosi riponevano grandi speranze, perché aveva ricevuto un’educazione liberale e non aveva mai approvato la politica conservatrice del sovrano. Carlo Alberto in effetti, anche per evitare una guerra civile, <b>decise di concedere la Costituzione</b>, che però sarebbe entrata in vigore solo dopo l’approvazione del sovrano legittimo. Da Modena, però, Carlo Felice rifiutò di riconoscere le concessioni fatte in sua assenza e ordinò a Carlo Alberto di recarsi  a Novara, dove c’era una guarnigione ancora fedele al re. Carlo Alberto, temendo di perdere i diritti alla successione, obbedì. <br>Nel frattempo Carlo Felice invocava l’aiuto dell’Austria, che fu ben lieta di intervenire. Ai primi di aprile, infatti, le <b>truppe austriache passarono il confine</b> e dispersero l’esercito degli insorti (8 aprile 1821).</p>

<h2>I motivi del fallimento dei primi moti</h2>

<p>Diverse furono le cause che fecero fallire in tutta l’Europa i movimenti rivoluzionari: prima di tutto il popolo, sia nelle città, sia, soprattutto, nelle campagne, rimase del tutto estraneo, se non ostile, nei confronti dei rivoluzionari, di cui non conosceva le idee e i programmi. I rivoluzionari, pertanto, costituivano una ristretta minoranza priva d’ogni collegamento con il resto della popolazione. D’altra parte, parlavano tutti di rivoluzione, ma ognuno dava alla parola una definizione particolare. I <b>liberali moderati</b> propugnavano una Monarchia costituzionale, in cui le leggi fossero discusse e approvate dal Parlamento. Essi inoltre si battevano per le libertà personali (tutti gli uomini sono uguali alla nascita, lo Stato deve garantire la libertà di opinione e di espressione) e per il liberismo economico (massima libertà alla circolazione delle merci e alle scelte degli imprenditori); chiedevano inoltre il suffragio (=voto) censitario, cioè riservato ai cittadini maschi che disponessero di una certa ricchezza, in quanto ritenevano che, per tutelare i propri interessi economici, le distinzioni fra classi benestanti e subalterne fossero necessarie.</p>

<p>I <b>democratici</b> e i <b>repubblicani</b>, da parte loro, volevano assicurare l’uguaglianza dei cittadini e per questo chiedevano il suffragio universale maschile, l’intervento dello Stato per assicurare aiuti ai più deboli e una forma di istruzione gratuita per tutti. Ritenendo la Monarchia contraria all’uguaglianza, essi sostenevano che la forma dello Stato doveva essere la Repubblica. Contro questi due schieramenti si ponevano soprattutto nobili e clero, che erano invece favorevoli alla Monarchia assoluta e di diritto divino e ai privilegi derivanti dalla nascita. Poiché reagivano alle novità allo scopo diconservare il regime politico antecedente alla Rivoluzione francese, essi vennero chiamati dai loro oppositori reazionari e controrivoluzionari.</p>

<section aria-label="End">
<a href="comparative_sup.html">&#171; The comparative of superiority</a></p>
<a href="index.html">Index</a>
<a href="superlative.html">The Superlative &#187;</a>
</section>

</div>

</body>
</html>
