<!DOCTYPE html>
<html>
    <head>
        <meta charset="utf-8">
        <meta name="viewport" content="width=device-width, initial-scale=1.0"> 
        <meta name="description" content="Lucio Anneo Seneca"/>
        <title>Lucio Anneo Seneca</title>
        <link rel="stylesheet" type="text/css" href="../style.css" media="screen">
    </head>

<body>

<nav>
 <ul>
 <li><a class="navbar" href="../index.php">Home</a></li>
 <li><a class="navbar" href="../documentation.html">Documentation</a></li>
 </ul>
</nav>
 
<div class="content">

<h1>Lucio Anneo Seneca</h1>

<p><b>Lucio Anneo Seneca</b>, nacque in Spagna a Cordova, capitale della Hispania Betica. La sua data di nascita può essere stabilita solo in modo approssimativo: se infatti molti studiosi l’hanno fissata nel 4 a.C. sulla base di calcoli condotti su elementi ricavati dalle stesse opere di Seneca, altri (tra cui lo storico Pierre Grimal) la situano nel 1 d.C. Il padre, Lucio Anneo Seneca, nato intorno alla metà del I secolo a.C., era un importante intellettuale, appartenente a una ricca famiglia equestre spagnola, esponente di quel ceto di provinciali eminenti, di origine italica, stanziatosi  nelle  colonie  da  diverse  generazioni,  dal quale l’impero aveva cominciato a trarre una parte della propria classe dirigente (proprio da questo ceto verrà il primo imperatore di origine provinciale, Traiano). Senecapadre, detto anche il Retore, in quanto autore di due ampie raccolte di declamazioni tenute da illustri retori e oratori (Controversiae e Suasoriae), aveva soggiornato giovanissimo a Roma. La madre Elvia, anch’essa di ricca famiglia, fu responsabile dell’educazione dei figli e dell’amministrazione dei beni nei periodi in cui il marito era nella capitale. Il fratello maggiore di Seneca, Anneo Novato, fu allievo dell’oratore Giunio Gallio e da lui adottato; Seneca gli dedicherà il De vita beata. Il fratello minore, Anneo Mela, sarà padre di Lucano.</p>

<h2>La prima educazione e il viaggio in Egitto</h2>

<p>Ancor molto giovane, Seneca fu portato a Roma dalla zia materna; qui ricevette una vasta educazione letteraria e storica, completata con studi di retorica e di filosofia: il suo primo maestro fu Sozione di Alessandria, vicino alla scuola stoico-pitagorica dei Sestii, successivamente lo stoico Attalo, cultore di scienze naturalistiche, mentre Papirio Fabiano fu probabilmente l’ultimo dei suoi maestri prima della partenza per l’Egitto; qui egli si recò intorno al 26 d.C. per motivi di salute, al seguito del prefetto Gaio Valerio, suo zio. Le sue condizioni di salute migliorarono, anche grazie alle cure della zia materna, come egli stesso afferma nella Consolatio ad Helviam matrem (19,2). </p>

<h2>Dal ritorno a Roma all’esilio</h2>

<p>Tornato a Roma, sempre grazie all’appoggio della zia intorno al 33-34 d.C. ottenne la questura, primo grado del cursus honorum; nel contempo si dedicò all’attività oratoria, ottenendone fama e successo. Nel 39 d.C., come riferisce lo storico di lingua greca Cassio Dione (155-235 d.C.), Caligola, per il solo fatto che Seneca aveva difeso in senato una causa in modo brillante (o forse perché lo sospettava coinvolto in intrighi politici), ne decretò la condanna a morte, da cui lo avrebbe salvato un’«amica» dell’imperatore (forse la stessa Agrippina, sua sorella). Svetonio (Caligola 53) testimonia che l’imperatore disdegnava l’oratoria di Seneca, definendola sprezzantemente «arena senza calce». Di questi anni sono la Consolatio ad Marciam, il primo dei suoi scritti pervenutici, composto tra il 39 e il 40 d.C., e i primi due libri del De ira. Si tratta delle prime opere di argomento filosofico di Seneca, il cui complesso ci è stato trasmesso sotto il nome di Dialogi, anche se in realtà delle dieci opere una sola, il De tranquillitate animi, ha carattere dialogico. </p>

<p>Nel 41 d.C. Caligola venne eliminato da una congiura; gli succedette Claudio. Non è noto quali rapporti intrattenesse Seneca con Agrippina e con Giulia Livilla, altra sorella di Caligola, ambedue coinvolte nella congiura. Pure rimane ignoto il vero motivo per cui Claudio condannò Seneca all’esilio in Corsica dal 41 al 49 d.C.: il pretesto era un’accusa di adulterio con Giulia Livilla, sostenuta dal famoso delatore Suillio davanti al senato, ma ispirata da Messalina. Sull’isola Seneca è costretto a rimanere per otto duri anni, malgrado il tentativo di ingraziarsi Claudio con l’elogio smaccatamente cortigiano contenuto nella Consolatio ad Polybium, dedicata a un potente liberto dell’imperatore addetto alle petizioni. Sempre del periodo dell’esilio è la <i>Consolatio ad Helviam matrem</i>.</p>

<h2>Il quinquennium Neronis</h2>

<p>Nel 48 d.C. Messalina fu uccisa e il suo posto venne preso da Agrippina: divenuta la nuova moglie di Claudio, la donna ottenne per Seneca il perdono e, nel 50 d.C., la pretura; il fine era quello di farne il precettore di Nerone, il figlio che Agrippina aveva avuto in prime nozze. A questo periodo andrebbe ascritta la versione finale del <i>De ira</i> e la stesura del <i>De brevitate vitae</i>. Nel 54 d.C. morì Claudio, e Seneca ebbe su di lui una vendetta postuma componendo una beffarda satira menippea, il <i>Ludus de morte Claudii</i>, noto anche come <i>Apokolokýntosis</i> (cioè «Apoteosi della zucca». A soli sedici anni quindi Nerone salì al trono e Seneca divenne, insieme al prefetto del pretorio Afranio Burro, consigliere politico e amicus del giovane imperatore; questa fase, nota come quinquennium Neronis, durò fino al 58-59 d.C. e venne considerata di buon governo, nonostante diversi crimini di Nerone, come l’uccisione del fratellastro Britannico nel 55 d.C., che Seneca giustifica in nome della ragion di Stato. Parte dei beni di Britannico furono destinati a Seneca; il filosofo in questo periodo comincia ad accumulare un ingente patrimonio che, continuamente accresciuto, lo porterà a divenire uno degli uomini più ricchi di Roma. Proprio degli anni 55-56 d.C. è il trattato eticopolitico De clementia, che si potrebbe considerare come il manifesto ideologico della monarchia illuminata, significativamente dedicato a Nerone. Altri dialoghi redatti in questi anni sono il De constantia sapientis e il De tranquillitate animi; ;probabilmente composte durante la permanenza a corte sono anche le tragedie (Hercules furens, Troades, Phoenissae, Medea, Phaedra, Oedipus, Agamemnon, Thyestes, Hercules Oetaeus). </p>

<h2>Il ritiro a vita privata e la condanna a morte</h2>

<p>Nel marzo del 59 d.C., Nerone decise di eliminare la madre; il matricidio segnò la definitiva svolta negativa del suo regno e da parte di Seneca la fine dell’illusione di un governo improntato a un’autocrazia illuminata. Tuttavia egli rimase a fianco di Nerone fino al 62 d.C. quando, dopo la morte di Burro, diventò prefetto del pretorio Tigellino, uomo senza scrupoli; a questo punto, con il permesso dell’imperatore, rinunciando a ogni incarico Seneca si ritirò a vita privata e si dedicò ai suoi studi. Agli anni 62-65 d.C. – in cui, ormai lontano dalla vita politica, Seneca ampliò e approfondì ulteriormente la sua cultura – appartengono, oltre al De otio e al De providentia, le opere più vaste: i trattati De beneficiis e Naturales quaestiones e le Epistulae morales ad Lucilium. Come testimonia Tacito (Annales 14,56,3), l’otium letterario di questi anni si accompagna a un ostentato distacco dalla vita non solo politica, ma pubblica, probabilmente per stornare possibili sospetti da parte del principe. Ogni precauzione si rivelò tuttavia vana: nel 65 d.C. venne scoperta la congiura di Gaio Calpurnio Pisone. Nel corso della sua sanguinosa repressione (nella quale perì anche il poeta Lucano, nipote del filosofo), il 19 aprile, per ordine dell’imperatore, Seneca (non si sa se coinvolto o semplicemente a conoscenza della congiura) venne costretto al suicidio, come raccontato da Tacito (Annales 15,62-64). Pompea Paolina, la seconda moglie, avrebbe voluto seguirlo nella morte, ma per ordine di Nerone venne salvata.</p>

<h2>Le opere</h2>

<p>Nella sua attività intellettuale, Seneca ha coltivato i generi più disparati; tra le opere che ci sono pervenute possono essere ascritti all’ambito filosofico-morale i Dialogi, i trattati De clementia e De beneficiis, le Naturales quaestiones e le Epistulae morales ad Lucilium; ci rimangono inoltre nove tragedie, la satira menippea Apokolokýntosis, e una raccolta di epigrammi in distici elegiaci (forse non tutti autentici). Parecchie altre opere sono andate perdute, tra cui una biografia del padre Seneca il Retore, molte orazioni, vari trattati relativi ad argomenti scientifici (De lapidorum natura, De piscium natura, De motu terrarum, De forma mundi), diversi scritti di carattere morale (De amicitia, De immatura morte, De matrimonio, De remediis fortuitorum, De libris moralis philosophiae, De officiis).</p>

<h2>I Dialogi</h2>

<p>La composizione dei dieci Dialogi – tutti in un libro, tranne il De ira che ne comprende tre – si estende per l’intera vita del filosofo, ma pochi sono databili con sicurezza. Concepiti e pubblicati autonomamente dall’autore, sono stati raccolti dopo la sua morte. Il nome di Dialogi, con cui sono indicati già da Quintiliano, in realtà non corrisponde alla forma in cui sono stati redatti (tranne che per il De tranquillitate animi): infatti, a differenza dei dialoghi di Platone e di Cicerone, nei quali è ricreata una discussione fra personaggi storici in un’ambientazione fittizia, qui l’autore parla sempre in prima persona, rivolgendosi quasi esclusivamente al dedicatario dell’opera. I dialoghi senecani possono quindi essere paragonati a una riflessione continua, solo episodicamente vivacizzata da interventi del dedicatario o di un interlocutore anonimo. Il pensiero viene sviluppato in modo non sistematico; la vivacità espressiva, legata anche al frequente utilizzo di esempi tratti dalla vita vissuta, e lo stile informale rivelano l’influsso della tradizione della diatriba cinico-stoica. Sulla base della struttura e dell’ispirazione, la tradizione distingue all’interno dei dialoghi vari gruppi di opere. Un insieme piuttosto omogeneo è rappresentato dai dialoghi di consolazione, che consistono in una riflessione, rivolta a un destinatario, per consolarlo della assenza, temporanea o definitiva, di una persona cara. Il genere nasce in Grecia intorno al iv secolo a.C. e in esso confluiscono temi provenienti sia dalla poesia epica e tragica, sia dalle varie scuole filosofiche, che apportano ciascuna elementi specifici: con la sofistica, il «discorso» diviene un mezzo per lenire la sofferenza, mentre l’Accademia contribuisce con la propria metafisica, che presuppone l’immortalità dell’anima; lo stoicismo si concentra soprattutto sul controllo del dolore come passione. Dal punto di vista dei contenuti, la consolatio attinge a un repertorio canonico di temi, quali la fugacità del tempo, la precarietà della vita e dei beni, l’imprevedibilità del futuro. Appartengono a questo gruppo le tre consolationes ad Marciam, ad Polybium e ad Helviam matrem. La prima è dedicata a Marcia, la figlia dello storico Cremuzio Cordo (avversario di Seiano, il potente prefetto del pretorio di Tiberio), in occasione della morte del figlio (DTESTO 3.3: nel passo, col ricorso ad argomentazioni retoriche e filosofiche, Seneca dimostra che la morte non è né un bene né un male). Cordo, autore di Annali, accusato da delatori appartenenti alla consorteria di Seiano, era stato processato per aver esaltato Bruto e Cassio nella sua opera, e si era tolto la vita nel 25 d.C. L’opera fu redatta sotto il principato di Caligola e quindi prima dell’esilio, probabilmente fra il 37 e il 38 d.C., ma potrebbe essere di qualche anno più tarda; il ricordo di Cremuzio percorre tutto il dialogo, con il fine di separare le responsabilità di Tiberio da quelle del suo prefetto, attribuendo solo a quest’ultimo ogni nefandezza. Le altre due consolationes appartengono all’epoca del confino in Corsica e sono dirette la prima a Polibio, il potente liberto di Claudio, con la speranza di ottenere il ritorno dall’esilio, e la seconda alla madre, per esortarla a sopportare la lontananza dal figlio. Ai dialogi di tipo speculativo appartengono i tre libri del De ira, dedicati al fratello Novato e pubblicati sicuramente dopo la morte di Caligola (41 d.C.), dal momento che l’imperatore viene qui vituperato senza timore. L’opera è una trattazione, ricca di esempi storici, sulle caratteristiche e sulle funeste conseguenze dell’ira, passione considerata, secondo la concezione stoica, come distruttrice della ragione, in quanto reputata una vera e propria malattia dell’anima: il dialogo è costruito come un trattato medico, con la descrizione degli accessi di collera, l’individuazione delle cause e la definizione della terapia e dei rimedi (DTESTO 3.6). Al periodo dopo il ritorno dall’esilio va attribuito il De brevitate vitae; è dedicato da Seneca al suocero, il cavaliere Pompeo Paolino, che ricopriva allora la carica di prefetto dell’annona. Paolino non è solamente il destinatario del dialogo, ma assume il carattere paradigmatico di chi, raggiunto un traguardo di carriera, può lasciare la politica e volgersi a un diverso impegno, quello di far fruttare il tempo rimanente della propria vita. Il tema del dialogo è infatti quello della brevità del tempo concesso all’uomo e della necessità di prendere coscienza della vanità delle occupazioni, per lo più fasulle, in cui la maggioranza spreca la propria esistenza (DTESTO 3.1). Il tema del tempo (D Il tempo, p. 93) è quasi un’ossessione per Seneca: esso è trattato programmaticamente in questo dialogo, ma ritorna più volte in altre opere, soprattutto nelle Epistulae morales ad Lucilium (DTESTO 3.2). Collocabile intorno al 58, e indirizzato sempre al fratello Novato (che nel frattempo era stato adottato dal retore Gallione, e ne aveva assunto il nomen) è il dialogo De  vita  beata, dedicato alla discussione di problematiche dottrinarie dello stoicismo, principalmente in polemica con l’epicureismo; la parte più interessante dell’opera, per la conoscenza della personalità di Seneca, è quella che egli dedica alla difesa dalle accuse di aver accumulato un immenso patrimonio e di vivere nel lusso e tra i piaceri. Vengono raggruppati in una trilogia, dedicata all’amico Anneo Sereno (D Sereno e Lucilio, due destinatari di Seneca, p.46), cortigiano e funzionario imperiale (era prefetto dei vigiles) i dialoghi De constantia sapientis, De tranquillitate animi e De otio, che sembrano delineare una sorta di percorso filosofico di perfezionamento verso la saggezza.
Il De constantia sapientis, di datazione incerta, mira a valorizzare la figura del saggio, la sua capacità di tollerare le offese, non tanto sulla base dell’apatia epicurea, quanto con l’ausilio di una virtù che trova il suo modello nella divinità; la superiorità così acquisita si manifesta, a livello dei rapporti sociali, con una superiore magnanimità del sapiente. Il De tranquillitate animi è dedicato a Sereno in un momento particolare della sua vita, in cui quest’ultimo oscilla tra i modelli di comportamento propostigli da Seneca e le lusinghe e i piaceri della vita dei ricchi, preda di un’angoscia esistenziale dalla quale non sa uscire. È un momento di insicurezza anche per il filosofo: siamo probabilmente subito dopo il quinquennium Neronis, quando la sua posizione di potere comincia a vacillare, e si pone il problema di pianificare il ritiro a vita privata, da attuare in modo prudente e graduale. Il trattato inizia con una lettera di Sereno che chiede consiglio e aiuto e si sviluppa poi come un monologo di tono confidenziale. La tematica filosofica dell’opera ruota intorno al concetto della serenità dell’animo: esso corrisponde alla euthymía, argomento del corpus di sentenze (Perì euthymías) di carattere morale del filosofo Democrito di Abdera (460-370 a.C.), divenuto canonico per l’esortazione a valorizzare la vita interiore, e che influenzò anche l’etica di Epicuro. Seneca riprende la traduzione di euthymía in tranquillitas che aveva proposto Cicerone nel De finibus bonorum et malorum (5,87). Nel dialogo il filosofo, ai fini di raggiungere la tranquillità dell’animo, tenta una composizione tra i doveri del saggio di giovare agli altri e i limiti derivanti dalla realtà politica dell’epoca (DTESTO 1.5). Ne risulta un’opera di impostazione fondamentalmente stoica, che accoglie però contributi della filosofia cinica, ad esempio per quel che riguarda il distacco dai beni terreni. Nel De otio la questione del ritiro a vita privata appare risolta dalle circostanze: il dialogo, giunto incompleto, è infatti databile presumibilmente intorno al 62 d.C., al momento del definitivo distacco di Seneca da Nerone. L’opera ci è pervenuta mutila, priva delle parti iniziale e finale, per cui la dedica a Sereno è congetturale. Argomento della trattazione è l’otium, termine che a Roma, indicava – naturalmente per gli esponenti della classe dirigente – il tempo che gli obblighi politici e militari lasciavano libero, una volta che si fosse ottemperato ai propri doveri verso lo Stato. Questi doveri si estendevano in ogni caso anche alla sfera dell’otium, che poteva essere un momento di meritato riposo, come pure un impegno diverso, dedicato alla società. L’otium era quindi considerato come un intervallo accessorio tra gli officia; a partire dagli ultimi anni della Repubblica, tuttavia, la scelta di dedicarsi all’otium non è più del tutto volontaria: se per Sallustio la storiografia è una scelta di impiego del tempo libero a vantaggio della res publica, Cicerone lamenta di vivere «in ozio» poiché costretto dalla dittatura di Cesare, e si rende utile alla collettività solo con l’impegno culturale (De officiis 2,2,5). La situazione vissuta da Seneca è ancora peggiore: il suo «vivere appartato» è divenuta questione di sopravvivenza; ciò nonostante, egli focalizza la sua attenzione sulla figura del saggio stoico, e sulle molteplici possibilità che ha in ogni circostanza di giovare agli altri. Tra gli ultimi dialogi a essere scritti troviamo il De providentia, indirizzato a Lucilio – cui saranno destinate le Epistulae morales–, dedicato al tema, fondamentale nello stoicismo, della razionalità immanente al cosmo, tesa a un fine ultimo e di natura divina. Nel breve trattato, in sei capitoli, Seneca si occupa anche del problema del male, che parrebbe inficiare tutta la costruzione provvidenzialistica: la sventura ha una valenza etica e pedagogica, è una sorta di esercizio cui la divinità sottopone il sapiens, il quale lo accetta come via di perfezionamento. </p>

<h2>I trattati De clementia e De beneficiis</h2>

<p>I due libri del De clementia (55-56 d.C.) delineano, sotto forma di trattato politico, il programma di governo del sovrano illuminato, qui identificato in Nerone, dedicatario dell’opera e gratificato con un elogio sperticato. Per la prima e unica volta nella letteratura latina classica, Seneca, preso atto dell’irreversibilità del principato come istituzione, sviluppa una completa teoria del potere monarchico, ispirandosi a una tradizione greca di pubblici-stica politico-morale che aveva avuto inizio con la Ciropedia di Senofonte (430-355 a.C.) e che si era poi sviluppata nell’ellenismo. Dal punto di vista filosofico, l’autore si basa sullo stoicismo più ortodosso (DLo stoicismo, p. 74): come l’universo è provvidenzialmente governato dal logos, così lo Stato è retto da un principe che è la personificazione del saggio stoico. Nella stessa ottica viene riconsiderato il concetto di clementia (DLe parole della filosofia, p. 28): essa era originariamente una virtus romana, prima rivolta agli hostes e poi, nelle guerre civili, estesa anche ai nemici interni (come fatto da Cesare), come espressione della magnanimità e della capacità politica del vincitore, nonché come instrumentum regni in grado di dare stabili-tà allo Stato. Seneca, tuttavia, amplia la portata del concetto, sino a farne una virtù stoica, che ben si armonizza con l’ideale del monarca come saggio. Il De beneficiis è un trattato in sette libri, dedicato all’amico Ebuzio Liberale, e appartie-ne agli ultimi anni dell’attività di Seneca: numerosi passi evidenziano l’atteggiamento disilluso e amareggiato di un uomo che ha ormai concluso la sua carriera, e vari indizi suggeriscono come data di completamento della stesura dell’opera il 64 d.C. Nel trattato si riconoscono due piani fondamentali fra loro intrecciati: da una parte, un discorso teorico che mira a delineare un modello di comportamento umano, studiando la fenomenologia degli atti del dare e del ricevere, che stanno alla base dei benefici e che costituiscono un tratto fondamentale dei rapporti sociali e interpersonali delle classi alte; dall’altra, la descrizione dei comportamenti reali che il filosofo ha potuto osservare con i suoi occhi o trarre dalla storiografia, rilevando una profonda contraddizione tra ideale e realtà, che si rispecchia anche nei comportamenti di Seneca medesimo: di questi ultimi l’autore fa un bilancio impietoso. Bersagli del trattato sono Nerone, cui spesso Seneca allude, pur senza mai citarlo direttamente, e i tiranni del passato, incluso Alessandro Magno.</p>

<h2>Le Naturales quaestiones</h2>

<p>Dedicate a Lucilio – Seneca gli si rivolge direttamente nel corso della trattazione – e composte con probabilità tra gli anni 62 e 64 d.C., le Naturales quaestiones costituiscono un’opera dosso-grafica (raccolta di argomenti eruditi) in otto libri, sostanzialmente indipendenti tra loro, in quanto ciascuno destinato alla descrizione di un fenomeno naturale secondo uno schema co-stante (prefazione di carattere morale, sezione centrale con argomenti scientifici, conclusione ancora di natura etica); la discussione scientifica è sempre unita a un intento morale, quello etico-pedagogico di miglioramento dell’uomo, chiaramente riconducibile alla filosofia stoi-ca (DTESTO 2.5). Infatti, se il carattere tecnico dell’opera è quello di un compendio che tratta di fenomeni eclatanti che si manifestano sulla Terra, nell’atmosfera e in cielo, lo stoico Seneca (con un intento per certi aspetti simile a quello dell’epicureo Lucrezio) sottolinea il carattere naturale di tali fenomeni, sottraendoli alla dimensione della superstizione, e, negando loro ogni aspetto minaccioso di inspiegabile prodigio, li riconduce nell’ambito dell’ordine razio-nale del mondo. Uno degli scopi dell’opera è quindi la liberazione dell’uomo dalle sue paure irragionevoli, dovute all’ignoranza, e in particolare dal timore della morte.</p>

<h2>Le Epistulae morales ad Lucilium</h2>

<p>Le Epistulae morales ad Lucilium – unanimemente riconosciute come il capolavoro di Seneca – sono una raccolta di lettere di argomento etico indirizzate da Seneca all’amico Lucilio, composte tra il 62 e il 65 d.C. Ci sono pervenute 124 lettere in venti libri, ma almeno altri due libri sono andati perduti. Il dedicatario è Lucilio (DSereno e Lucilio, due destinatari di Seneca, p. 46): sappiamo da Seneca che era di rango equestre, più giovane di lui, e che aveva ricoperto le cariche di governatore e procuratore; a lui sono indirizzate anche le Naturales quaestiones e il De providentia.</p>

<p>Non sembrano esservi dubbi che l’epistolario sia reale, e non una finzione letteraria; tuttavia, le lettere sono chia-ramente scritte non solo per Lucilio, ma per il più vasto pubblico dei posteri. Esse contengono, nella forma più ampia e compiuta, l’espressione del pensiero filosofico di Seneca, lontano da una sistematicità di tipo trattatistico. Sono infatti componimenti di tono colloquiale, intimo, discorsivo, dotati di grande immediatezza, e in questo aspetto formale risiede innanzi tutto l’innovazione intro-dotta da Seneca nei confronti delle epistole filosofiche di tradizione greca, come quelle di Platone o Epicuro. Un altro elemento innovativo – e in questo Sene-ca dimostra la propria mentalità romana – è costituito dalla coesistenza della dimensione teoretica con quel-la pratica: la riflessione filosofica si accompagna all’esperienza concreta, anche quotidiana. La raccolta è contraddistinta da una grande varietà, innanzi tutto riguardo alla dimensione delle lettere: ve ne sono di molto concise (Epistulae 1 DTESTO 3.2), e altre che raggiungono la dimensione di un breve trattato (Epistulae 47 DTESTI 2.2-3); anche lo stile è costruito su uno schema estremamente flessibile e vario, con risultati particolarmente originali, ottenuti con l’utilizzo di immagini, metafore, esempi che ravvivano il discorso. L’obiettivo delle lettere è il progresso morale; sono più volte affrontate alcune delle grandi tematiche etiche valorizzate dallo stoicismo, quali la miseria dell’uomo di fronte alle avver-sità della vita e all’assalto delle passioni e del male; il ruolo essenziale dell’introspezione; il rifugio nella solitudine della saggezza (Epistulae 73 DLavorare sul testo 1; Epistulae 7,1-3 e 6-8) e insieme la partecipazione al destino di tutti gli altri individui, dei quali si postula la sostanziale uguaglianza (Epistulae 95,51-53); la riflessione sul tempo, sulle sventure umane (Epistulae 96) e sulla morte (Epistulae24,15-21 DTESTO 3.4). </p>

<h2>Le tragedie</h2>

<p>Seneca scrisse nove coturnate (tragedie di argomento greco), delle quali non conosciamo la cronologia; una decima tragedia di argomento romano attribuitagli, intitolata Octavia, è invece sicuramente di età posteriore. Si tratta di un corpus che si riallaccia alle tematiche del teatro tragico latino precedente, da Livio Andronico ad Accio, e che riprende un’ampia serie di spunti tratti da altri generi letterari, in particolare dalla poesia di Virgilio e Ovidio. Il modello greco, soprattutto Euri-pide e in minor misura Sofocle, è presente negli argomenti: al ciclo troiano appartengono le Troades, il Thyestes e l’Agamemnon; al ciclo tebano Oedipus, Phoenissae, Hercules furens ed Hercules Oeteus; alla saga argonautica si rifà la Medea e a quella di Teseo la Phaedra. La produzione tragica di Seneca è di grande importanza anche perché si tratta delle uni-che opere drammatiche della letteratura latina pervenuteci nella loro interezza; molti tuttavia sono gli aspetti non chiariti, oltre a quelli relativi all’epoca della composizione: non sappiamo con quale scopo esse siano state scritte, se con fini didattici oppure in segui-to alla presa d’atto del fallimento politico. Un altro quesito irrisolto riguarda la fruizionedi questi testi, se cioè fossero stati concepiti per la rappresentazione scenica oppure, più probabilmente, solo per la declamazione (recitatio) e la lettura. Dal punto di vista letterario, caratteristiche delle tragedie senecane sono la rappresenta-zione di passioni sconvolgenti (in particolare il tema della lotta per il potere e lo scontro catastrofico tra il furor, l’irrazionalità, e la sag-gezza, la mens bonaDTESTO 3.8), il gusto del macabro, il linguaggio espressionistico.  Gli eroi  sono  spesso  negativi.  Per  accentuare  la tensione drammatica, l’autore fa largo uso di elementi ripresi dalla tradizione non solo tragica, ma anche epica: spettri e carri alati, sogni e visioni, delitti e suicidi, atrocità di ogni ge-nere. Notevole è la precisione del racconto sia delle azioni che si presuppongono svolgersi sulla scena, sia di quelle che avvengono al di fuori dell’azione principale; anche per questo motivo, grande è stata l’influenza della produzione tragica senecana sul dramma elisabet-tiano e, successivamente, sul teatro di Alfieri.</p>

<h2>L’Apokolokýntosis</h2>

<p>L’Apokolokýntosis è una sarcastica dissacrazione del defunto imperatore Claudio, redatta, con tutta probabilità, entro la fine del 54 d.C., anno della sua morte. Il titolo di quest’opera indicato nei codici è Ludus de morte Claudii oppure Divi Claudii apotheosis Annaei Senecae per saturam; quello di Apokolokýntosis deriva da un passo di Cassio Dione (Storia romana 60,35) ed è divenuto nel tempo di uso comune; il significato del titolo greco è piuttosto incerto. Dato che in greco il termine kolókyntha significa «zucca», alcuni studiosi hanno interpretato il titolo nel senso di «trasformazione in zucca», con implicito riferimento e in contrapposizione con il termine apothéosis, cioè «trasformazione in dio». Tuttavia, poiché nel testo non v’è alcun riferimento ad una trasformazione di Claudio in zucca, si pensa che il significato sia «apo-teosi, deificazione della zucca»: infatti per lo «zuccone» Claudio, impacciato, balbuziente, zoppicante, non ci si poteva certo attendere post mortem quella divinizzazione che era toccata ai suoi predecessori Cesare e Augusto. L’Apokolokýntosis è l’unico esempio di satira menippea pervenutoci (DLa diatriba e la satira menippea,p.27), un genere caratterizzato dal prosi  -metro, ovvero dall’alternanza di poesia e prosa, e dalla parodia letteraria, con la citazione di passi dalla poesia greca e latina in contesti del tutto incongrui a scopo comico. Seneca mette in scena le vicissitudini di Claudio dopo la morte (DTESTO 1.2), dall’ascesa al cielo nel mal riusci-to tentativo di ottenere la deificazione, alla catastrofica discesa agli Inferi. L’opera si conclude con la condanna dell’imperatore a giocare per sempre a dadi in compagnia di un liberto (chia-ra allusione allo spazio eccessivo che Claudio diede a questa classe sociale nella sua corte). </p>

<h2>I temi</h2>

<p>Dal punto di vista dottrinario, Seneca si rifà dichiaratamente allo stoicismo,ma affermando di non essere schiavo di alcun maestro (Epistulae 45,4), accetta apporti da altre scuole: la scuola ci-nica, quella neopitagorica ed anche quella epicurea, con la quale pure spesso polemizza. In tutta la sua opera, inoltre, il filosofo non persegue mai una sistematizzazione del pensiero stoico, dal momento che il suo intento è sostanzialmente pedagogico ed esortativo, volto a fini pratici: la filosofia non è in verbis, ma in rebus, non consiste nella teoria, ma nella prassi (Epistulae 16,3). Il sincretismo filosofico si riflette nelle tematiche dell’opera, che si configura come com-plessa e variegata; tuttavia, possono essere individuate alcune costanti. La contrapposizione tra otium e negotium è profondamente radicata nella latinità; rispetto ad essa, per parte sua, lo stoicismo ha un atteggiamento ambivalente: in linea di principio richiede l’impegno del cittadino nella vita pubblica, al fine di giovare agli altri, ma se le cir-costanze lo richiedono ne può giustificare il ritiro (DIntellettuali e potere: tra impegno e di-simpegno, p. 43). Le vicende della carriera politica stimolano in Seneca una costante riflessione sul problema dei rapporti tra filosofia e potere,ovvero tra tempo dedicato all’otium e tempo dedicato al negotium: se nel De tranquillitate animi si delinea per il saggio, quando la vita politica sia difficilmente praticabile, una scala di possibilità via via decrescenti in relazione al progressivo restringersi dello spazio pubblico d’azione, nel De otio il distacco dalla politica è definitivo e l’otium viene nobilitato come modo di giovare all’umanità intera: necessità o scelta, il principio epicureo del «vivi appartato» è diventato di estrema attualità. Scopo pratico della filosofia è per Seneca ottenere la sapienza: è un cammino graduale verso la saggezza (proficiscere), attraverso un processo morale di correzione e miglioramento continuo, che coinvolge in primo luogo se stessi. Seneca si propone contemporaneamente nel ruolo di medico dei mali dell’anima e di paziente, di maestro e di discepolo di se stesso e di altri, come evidenziato dalla frequente compresenza, nelle Lettere, dei verbi discere e docere. La meditazione sul tempo e sulla morte è centrale in Seneca. Sulla morte e sull’immortalità, Seneca non esprime una posizione definitiva, ma oscilla tra diverse opinioni contraddittorie. Se è chiaro che come fenomeno la morte è una condizione inevitabile, uguale per tutti gli uo-mini, che si inserisce nel moto dell’universo, sulla sopravvivenza dopo la morte Seneca si at-tiene talvolta all’ortodossia stoica, secondo la quale l’anima sopravvive dopo la morte, ma solo sino al momento della conflagrazione che distruggerà l’universo. Altre volte invece il filosofo si lascia pervadere da uno spiritualismo di marca platonica, che contempla una forma di vita futura, altre volte ancora abbraccia la concezione di Epicuro per cui la morte coincide con il nulla assoluto, ma non è un male, dal momento che corrisponde alla fine delle sensazioni. Più che interessarsi alla speculazione teorica, tuttavia, il filosofo affronta il problema della morte con un’attitudine pragmatica: bisogna ogni giorno esercitarsi a morire per essere capaci di non temere la morte («morire bene è morire volentieri», Epistulae 61,2; ma anche in De brevitate vitae 7,3: «per tutta la vita bisogna imparare a morire»). La morte è uno strumento di liberazione dal «carcere» della vita, un mezzo di fuga per liberarsi da sofferenze intollerabili: in questo consiste il suicidio, visto nell’ottica stoica come atto supremo di rivendicazione della libertà. Il tema del tempo (DIl tempo, p. 93), presente in tutte le opere filosofiche, è affrontato in particolare nella prima delle Epistulae e occupa l’intero De brevitate vitae. Unico bene real-mente in nostro possesso, viene sottratto o sprecato; solo il presente ci appartiene, solo il presente esiste (come già sosteneva il secondo fondatore dello stoicismo antico, Crisippo, e come si ritroverà in Agostino) e quindi conta e deve essere valorizzato con l’impegno nella virtù, mentre il tempo passato già appartiene alla morte. Seneca deriva dall’etica stoica (DLo stoicismo, p. 74), il suo interesse per l’analisi e la cri-tica delle passioni, che sviluppa sia in opere teoriche, come il De ira e il De clementia, sia nelle Epistulae, sia nel corpus delle tragedie, dove in particolare sono rappresentate l’ira, l’avidità di potere e i furori dell’eros, sotto forma di brama e di gelosia. Negazione della razionalità che impronta l’universo, fonte di disordine morale, le passioni rappresentano una vera malattia dell’anima; per evitarne l’esito distruttivo, devono essere controllate at-traverso la costante cura di se stessi nel progresso verso la virtù e, se necessario, estirpate. La problematica etica della liberazione dalle passioni non interessa solo il saggio, che per definizione se ne è affrancato, ma anche l’uomo che esercita un potere sugli altri, sia egli il princeps che regge lo Stato, sia semplicemente un padrone che comanda sui suoi schiavi: infatti, il dominio di se stessi è base del corretto dominio sugli altri. </p>

<h2>Seneca tra potere e filosofia</h2>

<p>Dopo avere trattato della vita e delle opere di Seneca, anche alla luce dell’ampia lettera-tura che lo riguarda, è impossibile sottrarsi a una riflessione più ampia sul rapporto tra la sua personalità storica e la sua dimensione filosofica e intellettuale. Seneca è stato il filosofo che ha provato a fare di Nerone un princeps saggio e clemente per poi diventare una vittima del regime, oppure è stato complice dei delitti dell’imperatore, caduto in disgrazia, come ca-pita spesso nei regimi tirannici? Precettore del giovane princeps, alla luce degli inse-gnamenti dello stoicismo egli non solo si prodigò nella sua formazione ma lo affiancò concretamente nella gestione dello Stato. Se il suo influsso contribuì alla prosperità del quinquennium Neronis, è però vero che  un  testo  come  il De  clementia  avrebbe  potuto giustificare il progetto neroniano di trasformare l’im-pero in una monarchia orientalizzante, dove il rapporto tra sovrano e popolo dipendesse non dal diritto ma dal-la magnanimità del regnante. Già si è detto come anche l’omicidio di Britannico (55 d.C.) e perfino di Agrippina (59 d.C.) siano stati tollerati da Seneca con un realismo poli-tico assai lontano dall’etica stoica. Ma, forse, fu proprio il matricidio a cambiare irrimediabil-mente le cose. Il filosofo infatti non solo perse una potente alleata, cioè la donna che l’aveva scelto e voluto a fianco del figlio, ma si rese conto che l’involuzione autocratica di Ne-rone era ormai inarrestabile: il precario equilibrio tra il ruolo di saggio consigliere e quello di ricco, potente e rispettato amicus principis si era rotto per sempre. Il conseguente allontanamento volontario dalla vita pubblica (62 d.C.) derivò dunque da ra-gioni di opportunità, ma anche da quell’approfondimento filosofico sul ruolo del sapiens che è ben visibile – ad esempio – nella speculazione del De otio. Importante è infatti l’idea del saggio che vuole giovare alla res publica vere publica, cioè all’umanità, e non a una precisa re-altà politica; non disgiungibile però da quella del civis che non può più praticare la libertas politica (come prescritto dal mos maiorum), ma solo quella interiore. Fu questa consapevo-lezza filosofico-politica ad affrancare definitivamente Seneca dal ruolo di complice del potere, ad originare i suoi ultimi capolavori letterari e a portarlo a quella morte esemplare – modellata sul suicidio di Socrate e Catone Uticense – che Tacito ci ha descritto. Si era così moralmente riscattato da un compromesso con il potere che, per un intellettuale romano, soprattutto se aristocratico, diveniva spesso inevitabile.</p>

<h2>Lingua e stile</h2>

<p>Lo stile della prosa senecana è il risultato della rielaborazione, molto personale e origi-nale, di due componenti fondamentali della sua formazione culturale, quella retorica, in-fluenzata dallo stile asiano, ricco ed elaborato, e quella filosofica, che segue l’impostazione didascalica propria della diatriba cinico-stoica (DLa diatriba e la satira menippea, p. 27). Volendo interagire con un dedicatario o un interlocutore fittizio per coinvolgerlo e convin-cerlo, Seneca fa largo uso della prima e della seconda persona singolare per rimarcare a fini didattici l’aspetto soggettivo. La caratteristica più evidente di questo stile è quindi la ricca varietà formale,che rappresenta una profonda innovazione rispetto alla tradizione prosastica precedente, in particolare a quella ciceroniana. </p>

<h2>Ricchezza e finalità dello stile</h2>

<p>La struttura sintattica della prosa senecana è basata sulla paratassi e caratterizzata da un andamento irregolare e asimmetrico (inconcinnitas). In tal modo si dissolve la disposizio-ne gerarchica delle proposizioni propria della tradizione ciceroniana e la coerenza logica e dottrinaria del discorso viene affidata, più che a nessi grammaticali, alla contrapposizione o all’accostamento di concetti e di immagini. Notevole è inoltre l’impiego dell’ellissi, spe-cialmente del verbo, come pure l’accostamento di modi e tempi verbali continuamente di-versi, o i rapidi mutamenti dall’attivo al passivo e dal discorso diretto al discorso indiretto. Lo stile di Seneca mira alla ricerca della brevitas, cioè dell’espressione sintetica del concetto che viene espresso con efficacia da frasi ad effetto, le sententiae (ad esempio: «Servi sunt». Immo hominesDTESTO 2.2,oppure la celebre espressione cotidie mori, o l’ancor più famosa: vita, si uti scias, longa est, «la vita è lunga, se la sai spendere», De brevitate vitae 2). Queste ben si adattano a veicolare al lettore consigli e norme con cui delineare un’arte del ben vivere, con un costante richiamo alla vita concreta, all’esperienza quotidiana. Seneca infine utilizza lo stile per scandagliare la vita interiore dell’uomo, a partire dalla sua di-mensione privata, facendone emergere le pulsioni e i drammi interiori che danno alimento alle passioni: assai felicemente il critico Alfonso Traina ha parlato, per Seneca, di «stile drammatico»</p>

<h2>Artifici retorici e lessico</h2>

<p>Seneca fa ampio uso di figure retoriche di suono quali  l’allitterazione,  il poliptoto e  l’assonanza. L’artificio retorico da lui prediletto è però la meta  -fora, che trae preferibilmente dalla sfera del quoti-diano, della vita militare, della legge. Il riferimento all’esperienza militare in particolare si riconnette al topos stoico dell’impegno che il saggio deve porre nel perseguire la virtù, come un soldato che si im-pegna al massimo delle sue forze (vita militare est, Epistulae 96 DTESTO 1.9). Ai fini di chiarire un concetto filosofico astratto, Seneca tende a correlarlo con immediatezza a una  vicenda  concreta,  attraverso  frequenti  ri-chiami per analogia a esempi ed episodi di vita vissuta; la trattazione pertanto non si sofferma mai all’ambito teorico, ma mantiene un tono colloquiale, ancor più evidente per la presenza di citazioni, proverbi e per l’inserimento di versi (soprattutto da Virgilio e Ovidio). Il lessico è particolarmente ricco, e attinge ai campi semantici più diversi, da quello della medicina a quello della lingua parlata, con la presenza di diminutivi e volgarismi. Relativamente al lessico tecnico filosofico, l’innovazione apportata da Seneca è piuttosto circoscritta, in quanto egli preferisce utilizzare gran parte della terminologia coniata da Cicerone. Non mancano tuttavia aperture al lessico dell’interiorità (ad esempio il termine conscientia, che sarà ampiamente ripreso dai prosatori cristiani). Se nella prosa è evidente una certa ricerca di drammaticità, questa raggiunge l’acme nelle tragedie, non soltanto per le caratteristiche proprie del genere. Il linguaggio poetico risente dell’influenza della poesia del periodo augusteo (importante la presenza di Ovidio per quanto riguarda il lessico dell’indagine del sentimento amoroso), come pure di quella della tragedia latina arcaica (evidente nei toni magniloquenti e carichi di pathos). Lo stile sentenzioso è il tributo dovuto da Seneca alla retorica asiana, percepibile anche nell’enfasi declamatoria, nella ridondanza dei costrutti e nella sovrabbondanza dell’aggettivazione.</p>

<h2>La fortuna</h2>

<p>L’opera di Seneca ebbe valutazioni contrastanti già a partire dai contemporanei, fatto spie-gabile con lo stacco nettissimo che essa rappresenta nei confronti della tradizione letteraria greca e romana. Fondamentale per la svalutazione successiva è la critica di Quintiliano, che, pur riconoscendo a Seneca «numerose e grandi qualità, una vena d’ingegno sponta-nea e abbondante, una grande capacità di applicazione, una vasta cultura», e pur accettando che «molte sue pagine sono da leggere per il loro contenuto morale», tuttavia le considera stilisticamente corrotte e tanto più insidiose per gli studiosi giovani e inesperti in quanto piene di vizi seducenti(Istitutio oratoria 10,128-130, trad. A. Pennacini). Alla reazione classicistica di Quintiliano segue nel ii secolo d.C. l’ostilità dei seguaci della tendenza arcaicizzante, come Frontone (100-166 d.C.) e Gellio (130-180 d.C.): quest’ultimo attacca pesantemente Seneca nelle Notti attiche (12,2) definendolo nugator, ineptus e insubidus («chiacchierone privo di gusto» e «sciocco»). La cultura filosofica dell’epoca, con Epitteto (50-138 d.C.) e Marco Aurelio (121-180 d.C.), sembra ignorare totalmente il filosofo, sebbene sia ripreso da lui il procedimento del dialogo con se stesso. La figura di Seneca è stata poi oggetto di un trattamento abbastanza malevolo da parte degli storici successivi, che non hanno mancato di sottolineare le contraddizioni tra l’ideale austero di sapiente delineato nelle opere, da un lato, e i compromessi con il potere e la brama di ricchezze perseguita senza scrupoli dall’altro. Lo storico greco Cassio Dione (155-235 d.C.) critica ferocemente Seneca per i suoi comportamenti pubblici e privati, rimarcando come fossero in assoluto contrasto con la filosofia che predicava (Storia romana 61,10). Nella tarda latinità, probabilmente per la possibilità di strumentalizzarne il pensiero a fini propagandistici (significativo in tal senso il carteggio apocrifo con Paolo di Tarso, risalente al iv secolo, DSeneca, gli Annei e il cristianesimo,p. 107), sono i cristiani a manifestare apprezzamento per Seneca, con l’eccezione di Agostino (354-430 d.C.), che rimarca invece le incoerenze tra moralista e politico. Nel basso Medioevo Dante circonda di rispetto la statura di Seneca filosofo, ponendolo nel Limbo fra gli Spiriti Magni («Seneca morale», Inferno IV,141). Il Trecento e poi l’Umanesimo vedono una nuova attenzione ai testi senecani, anche grazie alla circolazione di opere fino allora ignote (DOltre Seneca,p. 80). Il filosofo è molto amato anche dal moralista francese Michel de Montaigne (1533- 92), che lo cita un centinaio di volte negli Essais e lo difende dalle accuse mossegli da Cassio Dione. Sostanziale è l’influenza del teatro di Seneca sui grandi autori del teatro elisabettiano, a partire da William Shakespeare, Christopher Marlowe e Thomas Kyd (Tragedia spagnola), in particolare sulle opere, come il Tito Andronico di Shakespeare e l’Ebreo di Malta di Marlowe, strutturate secondo lo schema della tragedia di vendetta (revenge tragedy). Nel secolo successivo, l’influenza di Seneca si manifesta potentemente nella tragedia classica francese di Pierre Corneille (1606-1684) e di Jean Racine (1639-1699), specialmente per quanto riguarda l’osservazione e l’analisi delle passioni, osservate nel vigore del loro manifestarsi e nell’intensità dei loro contrasti (DOltre Seneca,p. 112). L’influenza del teatro di Seneca nella letteratura italiana del Settecento è evidenziata dalla ripresa da parte di Alfieri della figura senecana di Clitennestra nell’Agamennone e nell’Oreste; nella sua opera, particolare sviluppo ha anche il tema del contrastato rapporto tra libertà e potere. Foscolo si ispirò a Seneca nella sua tragedia giovanile Tieste (1796). </p>


<section>
<a href="aztechi.html">&#171; Gli aztechi</a></p>
<a href="index.html">Index</a>
<a href="federicoII.html">Federico II &#187;</a>
</section>

</div>

</body>
</html>
