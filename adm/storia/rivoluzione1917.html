<!DOCTYPE html>
<html>
<head>
 <meta charset="utf-8">
 <meta name="viewport" content="width=device-width, initial-scale=1.0"> 
 <meta name="description" content="Rivoluzione russa 1917"/>
 <title>Rivoluzione russa 1917</title>
 <link rel="stylesheet" type="text/css" href="../style.css" media="screen">
</head>

<body>

<nav>
 <ul>
 <li><a class="navbar" href="../index.html">Home</a></li>
 <li><a class="navbar" href="index.html">Storia</a></li>
 </ul>
</nav>
 
<div class="content">

<h1>Rivoluzione russa 1917</h1>

<p>Nonostante qualche tentativo di riforma, l’esasperazione sociale rimase altissima: bastava una scintilla e un’altra rivoluzione sarebbe scoppiata. Ciò avvenne nel 1917, durante la Prima guerra mondiale, quando i soldati russi al fronte, ripetutamente sconfitti, si trovarono senza munizioni e le loro famiglie a casa senza pane. Il 23 febbraio (l’8 marzo del calendario russo), mentre si festeggiava la Giornata internazionale delle donne, si scatenò un enorme sciopero generale per chiedere cibo. Le truppe dello zar, compresi i fedelissimi cosacchi, rifiutarono di attaccare la folla e fraternizzarono con i dimostranti. Pochi giorni dopo, lo zar abdicò. La Russia diventò una repubblica e s’insediò un governo liberale provvisorio. Nel frattempo si diffusero i <b>soviet</b>, assemblee in cui venivano democraticamente eletti i rappresentanti dei lavoratori delle fabbriche, dei soldati e dei contadini. Nei soviet si discuteva e si prendevano decisioni a maggioranza: per la prima volta la popolazione partecipava alla vita politica del paese. I soviet ottennero che i militari fossero rispettati dai comandanti e che gli operai avessero un orario di lavoro di 8 ore al giorno e non più di 11-12.</p>

<h2>Ottobre 1917: la presa del Palazzo d’Inverno</h2>

<p>Dei molti modi con cui si può combattere una guerra – a parte le armi, naturalmente – uno dei più efficaci è quello di piazzare un cavallo di Troia nel territorio avversario. Recentemente è uscito un libro di Catherine Merridale, Lenin sul treno, (Utet 2017) che sostiene la tesi, peraltro non nuova, che la Rivoluzione d’Ottobre in Russia sia stata il risultato di un cavallo di Troia abilmente piazzato dalla Germania dentro i confini del nemico russo durante la Prima guerra mondiale. <br> Nel marzo del 1917 lo zar Nicola II aveva abdicato di fronte alle sollevazioni popolari di un mese prima contro le difficilissime condizioni di vita dovute alla guerra; tutto era iniziato dalle proteste delle donne in coda per il pane nel quartiere operaio di Vyborg a Pietrogrado: nel giro di qualche giorno la città veniva percorsa da scioperi, manifestazioni di civili e soldati che chiedevano la fine della guerra e dell’inflazione, un’improvvisa esplosione di energie represse, di mobilitazioni senza precedenti. <br> Nel frattempo a Zurigo il quasi sconosciuto leader Lenin viveva dal 1914 la sua vita di esiliato comunista. Tra mattinate nella biblioteca comunale zurighese e rabbiose discussioni teoriche con altri agitatori di professione al Café Odeon (frequentato anche da Stefan Zweig, James Joyce, Mata Hari e Albert Einstein) il capo di uno tanti partiti rivoluzionari della Russia «non disdegnava uno o due bicchieri di tè, ma non dimenticava mai che la sua vita era votata a cause più alte del semplice chiacchiericcio». Lenin, un incrocio di pedanteria e furore ideologico, è colto di sorpresa dalla rivoluzione spontanea del febbraio 1917. L’autocrazia zarista stava collassando e nessuno dei futuri capi della rivoluzione si trovava in Russia: né Trockij e Bucharin (lontani a New York) né Stalin, al confino in Siberia.
<br> Da lontano Lenin, in preda all’euforia per i fatti di Pietrogrado, stila subito una serie di parole d’ordine per i suoi compagni di partito in Russia: nessuna collaborazione con il governo provvisorio che intende continuare la guerra, nessuna difesa “patriottica” della Russia zarista, tutto il potere ai consigli (i Soviet), affrettarsi a uscire prima possibile dal conflitto mondiale. Per Lenin si trattava di rientrare al più presto in Russia e la cosa non era facile: tra le varie opzioni possibili, Lenin accarezzò anche quella di fingersi un cittadino svedese sordomuto e attraversare in treno la Germania attraverso la Danimarca. La cosa fu scartata perché l’abitudine di Lenin di farfugliare nel sonno poteva tradirlo, come gli fece notare la moglie. L’occasione alla fine arrivò: dopo una serie di incontri segreti con le autorità tedesche di cui si fece mediatore una figura bizzarra e contraddittoria di rivoluzionario e speculatore capitalista come Aleksander Gel’fand detto Parvus, fondatore della rivista Iskra, i tedeschi proposero la via del treno. <br> I tedeschi avrebbero fatto arrivare in Russia un manipolo di rivoluzionari di professione, tra cui Lenin, che nei piani del Ministero degli esteri del Kaiser, organizzatore del viaggio, avrebbe contribuito a destabilizzare l’impero zarista già nel caos: «fu così che [i tedeschi] sostennero militari ammutinati in Francia e i nazionalisti irlandesi, sognando anche di fomentare una ribellione ai confini dell’India. Quando gli venne raccomandato il nome di Lenin, non ci misero molto a capire che avrebbe potuto influire negativamente sullo sforzo bellico russo». Le pratiche destabilizzanti il nemico, del resto, non erano isolate: molto probabilmente dietro l’assassinio di Rasputin c’era anche la partecipazione dei servizi segreti inglesi, preoccupati dell’influenza del monaco, contrario alla guerra, su Nicola II. <br> Catherine Meriddale, storica e scrittrice inglese, racconta e ripercorre, per la prima volta nella storiografia della Rivoluzione russa, il viaggio di sei giorni e i 3200 chilometri del capo bolscevico dalla Svizzera a Pietrogrado. Un limite importante del libro è il fatto che la Merridale si fa spesso prendere la mano e sconfina nella letteratura come quando s’immedesima, al modo di una soggettiva cinematografica, nel suo protagonista, cercando di immaginare quello che Lenin vedeva dal treno o quello che pensava: «sognavo di rimettere piede nel mondo in cui l’uomo aveva vissuto e respirato». <br> Un treno tedesco parte da Zurigo il 27 marzo 1917, su tre vagoni salgono una trentina di russi tra cui Lenin, la moglie Nadežda Krupskaja, l’amante Inessa Armand, Karl Radek, Grigorij Zinov’ev, controllati a vista da due minacciosi militari tedeschi, affiancati ai russi fino alla fine del viaggio e che rendevano conto solo al generale Erich von Ludendorff. Il treno, che non era affatto ‘piombato’ come si è scritto per decenni, attraversò la Svizzera, la Germania, la Danimarca, la Svezia, la Finlandia e poi arrivò alla stazione “Finlandia” di Pietrogrado il 4 aprile. Lenin rientrava in Russia dopo 17 anni di esilio. <br> Lungo il viaggio il capo dei bolscevichi dimostrò le sue doti di organizzatore e di pianificatore sociale, dettò le regole ai suoi compagni: l’accesso ai bagni, riprendeva duramente chi cantava e fumava e lo infastidiva, mentre scriveva le deflagranti Tesi di aprile che gettarono scompiglio nel confuso e oscillante partito bolscevico russo. Lenin affermava che bisognava dare tutto il potere ai Soviet, dare la terra ai contadini, nazionalizzare e confiscare e, infine, fermare la guerra imperialista, estranea al popolo russo. Appena arrivato in stazione salì sul cofano di un macchina che stava lì ad aspettarlo e proclamò la rivoluzione mondiale a chi era venuto ad accoglierlo: «la piratesca guerra imperialista segna l’inizio della guerra civile in tutta Europa,ormai il capitalismo europeo può crollare da un giorno all’altro… lunga vita alla rivoluzione sociale mondiale!» <br> Con la pubblicazione delle Tesi di aprile nei corridoi del Ministeri degli esteri tedeschi si poteva dire che «il rientro di Lenin in Russia era riuscito» e che il rivoluzionario «stava operando esattamente come auspicavamo». <br> Secondo Maksim Gor’kij, Lenin non sapeva quasi nulla del popolo che in seguito avrebbe governato: tranne un paio d’anni di attività come avvocato, Lenin non aveva mai lavorato, era stato sempre un agitatore politico, un asceta della rivoluzione che avrebbe dovuto compiersi ad ogni costo e con ogni mezzo. La vita privata di Lenin semplicemente non esisteva, bruciata tutta al fuoco del grande compito. A vederlo sembrava apparentemente uno dei tanti impiegati della burocrazia russa: vestito come un travet gogoliano (rispetto all’eleganza di Trockij), era maniacale, ordinato e profondamente settario: metteva sempre in ordine la punta delle sue matite e la sua scrivania, registrava meticolosamente le sue spese per il pranzo e la cena e, infine, non fumava né beveva. Aveva una fiducia sconfinata nelle proprie idee: Bucharin ricordò che a Lenin «non gliene importava un accidente della opinione degli altri». <br> Le complesse visioni diplomatiche e rivoluzionarie, che si intrecciavano e si sovrapponevano, ebbero alla fine esiti diversi da quelli immaginati. Lenin accelerò la dissoluzione della Russia zarista e si sganciò dalla guerra con il trattato di Brest Litovsk del 3 marzo 1918, la Germania non vinse la guerra come aveva sperato e si ritrovò ad assistere, e ad averci messo del suo, alla nascita del primo paese comunista al mondo.</p>

<p>Il 3 aprile 1917, rientra in Russia Lenin. Il programma di Lenin, esposto nelle Tesi di aprile, era chiaro: bisognava trasformare la guerra imperialista in guerra civile, si doveva assegnare tutto il potere ai soviet e arrivare a una pace immediata. Nel frattempo, il governo provvisorio passò nelle mani di Kerenskij, un rivoluzionario moderato, che decise di proseguire la guerra contro l’Austria e la Germania. Ma l’offensiva militare voluta dal governo fallì e ciò favorì la penetrazione della propaganda bolscevica tra gli operai, i contadini e i soldati, che cominciarono a disertare in massa. Nelle campagne i contadini insorsero contro i grandi proprietari terrieri, anche se la maggior parte delle occupazioni delle terre fu pacifica, e nacquero comitati di villaggio simili ai soviet cittadini. Lenin e i bolscevichi agitarono subito lo slogan della distribuzione dei campi ai contadini poveri, riscuotendo un grande successo. Capirono però che per guidare la rivoluzione non bastavano più i soviet. Era giunta l’ora che i bolscevichi organizzassero l’insurrezione armata, ormai inevitabile. <br> Un primo tentativo fu fatto a Pietroburgo nel luglio del 1917, ma fallì. Il 25 ottobre di quello stesso anno (il 7 novembre del calendario russo), contando sull’appoggio della guarnigione militare di Pietroburgo, le guardie rosse bolsceviche, guidate da <b>Lev Trotzkij</b>, si impadronirono della capitale occupandone le fabbriche e la stazione ferroviaria. Poi entrarono nel Palazzo d’Inverno, l’ex residenza degli zar divenuta sede del governo provvisorio, e arrestarono tutti i ministri. L’insurrezione fu rapida e decisa, quasi senza spargimento di sangue. Venne istituito un nuovo governo rivoluzionario basato sui soviet: nasceva così il nuovo Stato sovietico. Come era stato possibile tutto ciò? I bolscevichi conquistarono il potere per almeno due ragioni. Primo: ricevettero il sostegno dei contadini a cui Lenin distribuì le terre espropriate ai latifondisti. Secondo: erano organizzati in un partito disciplinato, fatto di rivoluzionari di professione. Così la rivoluzione socialista s’impose in un paese arretrato e non ancora industrializzato. Come previsto, Lenin chiese subito l’uscita dalla guerrae l’armistizio fu firmato a condizioni molto dure nel marzo del 1918. La Russia dovette cedere una buona parte del proprio territorio (trattato di Brest-Litovsk).</p>

<h2>Scoppia la guerra civile: l’Armata Rossa contro l’Armata Bianca</h2>

<p>Le maggiori difficoltà si presentarono a Lenin dopo la rivoluzione, quando si trattò di risolvere i gravissimi problemi del paese. Contro ogni aspettativa, nel 1918 i bolscevichi persero le elezioni per la formazione del primo Parlamento della nuova Russia. Lenin non accettò la sconfitta e, preoccupato che gli avversari affossassero la rivoluzione, fece sciogliere l’assemblea costituente con l’esercito. I suoi oppositori denunciarono quell’atto di forza e in risposta i bolscevichi scatenarono il terrore rosso, cioè repressioni, deportazioni in Siberia e condanne a morte inflitte senza regolari processi in base alle accuse formulate dalla Ceka, la polizia incaricata di combattere i controrivoluzionari. Lo Stato senza polizia e senza burocrazia sognato dai rivoluzionari si stava trasformando in uno Stato poliziesco , del sospetto e della repressione, dove il potere condiviso tra gli operai dei soviet si convertiva nel suo contrario, ossia nel potere accentrato nelle mani di pochi dirigenti del partito bolscevico, rinominato Partito comunista sovietico. Naufragavano le speranze di libertà e di democrazia che la rivoluzione aveva alimentato. A questo esito contribuì la guerra civile, che si era nel frattempo scatenata e che durò fino al 1921. Infatti, a partire dalla regione del fiume Don, truppe rimaste fedeli allo zar si organizzarono nell’Armata Bianca, con il sostegno di Inghilterra, Stati Uniti, Giappone, Grecia, Polonia, preoccupate che la rivoluzione potesse espandersi. La Russia sovietica si trovò accerchiata e si affidò all’Armata Rossa, l’esercito che Lev Trotzkij aveva creato con l’arruolamento dei giovani. In quella difficile situazione <b>Lenin</b> ordinò la <b>fucilazione della famiglia dello zar</b>, che avvenne il 16 luglio 1918, per evitare che diventasse un simbolo dei bianchi. Alla fine, la guerra civile fu vinta dai bolscevichi, ma si contarono quasi 10 milioni di morti: più delle vittime della carestia e della fame.</p>

<h2>Risollevare la Russia con la Nuova politica economica</h2>

<p>La guerra civile diede un colpo devastante all’economia della Russia sovietica, già malmessa. La rete dei trasporti era distrutta, la produzione industriale e agricola a terra. Mancavano le abitazioni, mentre la disoccupazione dilagava e la carestia infuriava in tante zone. Per fronteggiare la situazione, Lenin varò il “comunismo di guerra”, ossia il razionamento delle scarsissime risorse alimentari, con il divieto di sciopero e di commercio privato. I russi dovettero arrangiarsi come potevano: il mercato nero, il baratto in natura e i furti divennero una piaga diffusa. Ciò costrinse i bolscevichi ad aumentare il controllo autoritario e repressivo. Una disciplina così rigida esasperò le popolazioni e scoppiarono alcune rivolte persino tra i marinai più fedeli alla rivoluzione. La richiesta di maggiore libertà fece capire a Lenin che bisognava cambiare rotta. Così nel 1921 varò la Nuova politica economica, la Nep, che riduceva le tasse, che permetteva ai contadini di vendere liberamente i loro prodotti e consentiva a quelli agiati, i kulaki, di arricchirsi ed espandersi. Si ricreò così uno strato di proprietari terrieri, in realtà poco inclini al comunismo. Le piccole fabbriche furono restituite ai piccoli industriali, mentre lo Stato conservò il controllo della grande industria e delle banche, che affidò a funzionari pubblici che in breve tempo accumularono grandi privilegi e alte retribuzioni. Questa cura risollevò l’economia della Russia, che nel 1922 prese il nome che manterrà fino al 1991: Unione delle Repubbliche Socialiste Sovietiche, l’Urss. Non era più un Impero con a capo uno zar, ma una federazione di repubbliche, tra cui Russia, Ucraina, Georgia e altre. In quello stesso anno 1922 Lenin s’ammalò e si ritirò dalla politica. Due anni dopo morì. Egli non aveva assunto le vesti del dittatore, perché accantoa lui vi erano altre personalità bolsceviche, come Trotzkij. Alla sua morte si accese una forte lotta per la successione, i due contendenti Trotzkij e Stalin avevano idee differenti sul futuro della rivoluzione. Contrariamente a Trotzkij, Stalin pensava che si dovesse rafforzare il socialismo in un solo paese. Il passaggio dal potere del partito alla dittatura personale del capo fu compiuto poco tempo dopo proprio da Stalin, che concentrò nelle proprie mani il comando assoluto.</p>

<section aria-label="End">
<a href="aztechi.html">&#171; Gli aztechi</a></p>
<a href="index.html">Index</a>
<a href="federicoII.html">Federico II &#187;</a>
</section>

</div>

</body>
</html>
