<!DOCTYPE html>
<html>
<head>
 <meta charset="utf-8">
 <meta name="viewport" content="width=device-width, initial-scale=1.0"> 
 <meta name="description" content="L’anno Mille, una data-chiave"/>
 <title>L’anno Mille, una data-chiave</title>
 <link rel="stylesheet" type="text/css" href="../style.css" media="screen">
</head>

<body>

<nav>
 <ul>
 <li><a class="navbar" href="../index.php">Home</a></li>
 <li><a class="navbar" href="../documentation.html">Documentation</a></li>
 </ul>
</nav>
  
<div class="content">

<h1>L’anno Mille, una data-chiave</h1>

<p>Nella ricostruzione storiografica, tuttavia, l’anno Mille ha assunto il valore di una data-chiave, posta al passaggio fra l’<b>Alto</b> e il <b>Basso Medioevo</b>, e collocata al centro di un profondo cambiamento nella vita economica e sociale. Per comprenderne la portata, diamo uno sguardo alla situazione in cui quel cambiamento si è realizzato.</p>

<h3>La situazione demografica </h3>

<p>Nell’area occidentale, alla fine della tarda antichità, il crollo delle istituzioni romane e l’arrivo di nuove popolazioni si intrecciarono con un generale rallentamento delle attività economiche che aveva la sua più evidente manifestazione nel calo della popolazione. Gli storici che hanno ipotizzato delle cifre sull’area dell’Europa occidentale parlano di 25-26 milioni di abitanti all’inizio del I secolo, scesi sotto i 19 milioni nel VI secolo e ridottisi a meno di 15 nel VII secolo, quando si sarebbe raggiunto il livello più basso. In seguito, infatti, sembra che la popolazione abbia ricominciato 
a crescere e attorno all’anno Mille sarebbe arrivata a contare tra i 22 e i 23 milioni di persone. Più che una conseguenza diretta delle guerre, il calo degli abtanti nell’Alto Medioevo si spiega con gli effetti devastanti delle epidemie e con le condizioni generali di vita, che fecero crescere la mortalità infantile e ridussero le speranze di vita. Infatti, anche se nelle famiglie contadine continuavano a nascere molti figli, in pochi riuscivano a diventare grandi e la durata della loro vita non era molto lunga.</p>

<h3>Un mondo agricolo</h3>

<p>Nell’Occidente altomedievale la circolazione di merci non su scala locale conobbe un forte rallentamento e le attività economiche si ridussero principalmente al lavoro dei campiche, del resto, rappresentava la parte preponderante delle attività nella società medievale come in quel-
la antica. Se potessimo fissare fotograficamente le immagini della società antica e di quella medievale, accostandole l’una all’altra, vedremmo che esse ap-
paiono quasi identiche per lo sfondo agricolo che hanno in comune, ma che nella seconda si sono decisamente ridotte la quantità e le dimensioni delle città 
e che la massa dei contadini che lavora la terra non vive in schiavitù. Questa trasformazione non fu però il prodotto di un’emancipazione, dato che nessuno, nemmeno il cristianesimo, aveva mai preso iniziative per abolire la schiavitù.</p>

<h3>Dalla schiavitù alla servitù</h3>

<p>La ragione che portò a superare la condizione degli schiavi e a sostituirla con altre forme di servitù fu la trasformazione avvenuta nella distribuzione della proprietà terriera seguita alle invasioni germaniche. Nell’Alto Medioevo scomparve la figura dell’aristocratico latifondista che risiedeva in città lasciando la gestione delle proprie tenute ad amministratori, spesso schiavi essi stessi. Nella situazione instabile che si era creata, i grandi proprietari si erano trasferiti a vivere nelle proprie terre e sotto il loro diretto comando la condizione di molti schiavi si era venuta gradualmente trasformando in una forma di servitù nella quale ciascuno era indissolubilmente legato alla terra che lavorava (e perciò era detto <b>servo della gleba</b>, cioè della terra) ed era vincolato al rispetto di una lunga serie di obblighi.</p>

<h3>La terra, proprietà del signore</h3>

<p>A ciascuna famiglia il <b>signore</b> (dominus) affidava un appezzamento di terra da cui essa doveva ricavare il proprio sostentamento. Questa terra, su cui i contadini vivevano e che erano tenuti a non abbandonare, si chiamava <b>manso</b> (dal latino manere che significa appunto “risiedere”). Una parte del raccolto prodotto dal manso era destinata al signore, al quale il contadino doveva fornire anche altre prestazioni obbligatorie, chiamate <b>corvées</b>, e che andavano dal lavoro per un certo numero di giornate nella parte dominica della tenuta (la parte direttamente soggetta al dominus), all’obbligo di intervenire con le proprie bestie per effettuare trasporti, a lavori di riparazione e manutenzione della casa e delle altre proprietà del signore. A questi oneri se ne aggiungevano altri, detti bannalità, che imponevano ai contadini alcuni servizi erogati, dietro pagamento, dal <i>dominus</i>.</p>

<h3>La centralità della corte</h3>

<p>Il peso che i contadini dovevano sopportare era, almeno in parte, bilanciato dalla difesa che i signori garantivano loro quando sopraggiungeva qualche pericolo. Allora gli abitanti della villa, cioè della campagna, potevano rifugiarsi nella corte, cioè nella cerchia muraria che circondava la casa del signore e dove egli risiedeva con i suoi pari (da qui l’espressione sistema curtense per indicare questa organizzazione della proprietà agraria). I campi coltivati si trovavano a ridosso di foreste e paludi dove si svolgeva un’altra parte importante delle attività produttive. Nei boschi si allevavano animali (soprattutto maiali), si praticava la caccia, si procurava il legname e si raccoglievano molti frutti che vi crescevano spontaneamente. Anche queste attività erano disciplinate da precise norme che regolavano diversamente la vita dei servi e dei meno numerosi contadini liberi. Anche questi ultimi erano legati a un rapporto di dipendenza con il signore, così che la signoria fondiaria non si presentava solo come una azienda agricola, ma come una società articolata secondo un preciso ordine gerarchico dove il signore esercitava sia i suoi diritti economici sulle terre che gli appartenevano, sia la sua autorità politica e giudiziaria su tutti quelli che vi abitavano.</p>

<h3>Società signorile e ordine feudale</h3>

<p>Quella che abbiamo qui sommariamente descritta viene indicata con il nome di società signorile. A questo sistema di concessioni e di obblighi, su cui si costruirono nel Medioevo i rapporti fra la proprietà delle terre e la popolazione contadina che le abitava e le lavorava, si affiancò e in seguito si sovrappose quell’insieme di relazioni personali e politiche che viene abitualmente chiamato feudalesimo. Si tratta di un ordinamento fondato sull’attribuzione di un bene (feudum), generalmente una terra, che veniva affidato in lascito provvisorio, al massimo vitalizio, a suggello di un vincolo, su base gerarchica, fra due individui. Si stabiliva pertanto un rapporto personale fra colui che concedeva un feudo e colui che lo riceveva, in virtù del quale il secondo si dichiarava vassallo del primo e gli offriva la propria fedeltà, compiendo un pubblico atto di sottomissione (omaggio).</p>

<h3>Vassalli e signori </h3>

<p>In origine i <b>vassalli</b> (da gwas, parola di origine germanica che significa “servitore”) erano persone che avevano giurato fedeltà a qualcuno in cambio di protezione. Con il tempo capitava sempre più spesso che i vassalli venissero reclutati negli strati sociali superiori per servizi di natura prevalentemente militare. Lo stesso titolo di signore, assunto da colui al servizio del quale si ponevano, sottolinea la parità sociale di coloro che contraevano un rapporto vassallatico. Signore infatti, dal latino senior, “più anziano”, indica letteralmente chi, all’interno di un gruppo, riveste un ruolo di maggiore autorità in ragione della sua età o della sua funzione. È rispettato e obbedito dai suoi sottoposti, ma appartiene al loro stesso ambito sociale. È colui che, con un’espressione latina, si definisce un primus <i>inter pares</i> (“primo fra pari grado”).</p>

<h3>L’omaggio e il beneficio</h3>

<p>Si diventava vassalli attraverso un atto formale, detto omaggio, con cui il signore accoglieva la richiesta di protezione in cambio di una dichiarazione pubblica di sottomissione e fedeltà. Mediante questa cerimonia pubblica, compiuta alla presenza di testimoni, si stabiliva un rapporto 
reciproco e personale. Non era necessario, all’inizio, che questo venisse consolidato da una remunerazione da parte del signore. Ma, con il tempo, si 
affermò l’uso di concedere al vassallo il godimento di un bene (detto, appunto, beneficio. Nell’antica comunità germanica, di abitudini nomadi, questo era costituito da capi di bestiame (chiamato few o feo, da cui feudo). Ma poi, con la vita sedentaria, il beneficio divenne quasi sempre una terra da cui il vassallo potesse ricavare una rendita. Non si trattava però di una donazione: la terra concessa in beneficio restava di proprietà del signore e il 
vassallo ne aveva solo l’usufrutto che restava tuttavia legato alla sua persona e valeva fino a quando rimaneva in atto il rapporto fiduciario stabilito fra i due. In una prima fase il feudo o beneficio rappresentava solo un trasferimento di ricchezza e non dava al vassallo alcun potere giurisdizionale. La legge e la sua amministrazione, in altre parole, rimanevano nelle mani del re. Con il passare del tempo, però, soprattutto dopo che i feudi diventarono ereditari, il controllo del sovrano venne molto allentato e il signore assunse sempre più la funzione di legislatore e di giudice del proprio feudo.</p>

<h3>Il sistema della monarchia feudale</h3>

<p>In età carolingia il sistema feudale era il mezzo tramite il quale il sovrano cercava di esercitare il potere mediante uomini di fiducia (comites
, “conti”) a cui affidava una certa circoscrizione territoriale (comitatus da cui “contado” per indicare il territorio al di fuori delle città), parte della quale era loro assegnata in feudo. Non è difficile immaginare che i conti, specialmente i più potenti fra loro, cercassero di rendere permanente quell’assegnazione e volessero far diventare ereditario il possesso del feudo estendendone al tempo stesso i confini a tutto il territorio ricevuto in 
amministrazione. Così in effetti avvenne con successivi provvedimenti. Il primo venne preso, già nell’877, dall’imperatore Carlo il Calvo, che si vide costretto a riconoscere formalmente l’ereditarietà dei feudi di maggiore estensione (capitolare di Quierzy). Poi, in seguito a una rivolta dei valvassori (i vassalli di vassalli) di Milano, nel 1037 l’imperatore Corrado II dovette emanare la <b>Constitutio de feudis</b> con la quale veniva sancita l’ereditarietà anche dei feudi minori. L’esito finale di questo processo fu il cosiddetto particolarismo feudale, ovvero a frammentazione del potere in una pluralità di centri, dal piccolo feudo locale, alla contea, al regno. Il rapporto signore-vassallo non si stabiliva, d’altra parte, solo fra il sovrano e i suoi più stretti collaboratori. Qualunque aristocratico, sufficientemente potente da essere in grado di offrire protezione e benefici, poteva avere i suoi vassalli. Ciò avveniva anche se egli, a sua volta, era vassallo di un signore più potente o del sovrano.</p>

<h3>Vassallaggi plurimi e omaggio ligio</h3>

<p>Con il tempo il feudo perse in gran parte la sua valenza simbolica e da atto di sovrana benevolenza nei riguardi di un suddito potente e fedele venne sempre più ad assumere un carattere pratico e materiale: quello del dominio su un territorio che il vassallo riceveva in cambio di un servizio prestato. La spinta centrifuga connaturata a quel sistema di relazione venne allora accentuandosi, i vassalli si resero sempre più autonomi e, per moltiplicare i benefici ottenuti, arrivarono a promettere la loro fedeltà a più di un signore, producendo così un groviglio di rapporti in cui spesso era difficile districarsi. Tanto che, per porvi rimedio, venne introdotto l’uso dell’“omaggio ligio”, ovvero di un giuramento di fedeltà nei confronti di un signore che il vassallo si impegnava a considerare prevalente sugli altri obblighi da lui contratti con altri signori.</p>

<h3>La società dei tre ordini</h3>

<p>L’età medievale concepiva il potere politico come emanazione dall’alto, conforme all’affermazione di San Paolo secondo cui «Nulla potestas nisi a Deo
» (“Non c’è alcun potere che non provenga da Dio”). Una concezione di questo tipo imponeva un ordinamento fortemente gerarchico che si presumeva corrispondente a un disegno divino del quale non sembrava difficile trovare conferma nelle Sacre scritture. Secondo una famosa descrizione che ne dava 
Adalberone di Laon, un vescovo vissuto nell’XI secolo, la società è articolata in tre ordini: i chierici (oratores), che devono pregare per proteggerci dal demonio; i nobili (bellatores), che hanno il compito di combattere in difesa della chiesa e del popolo contro i nemici che li minacciano; infine i servi (laboratores) che lavorano per nutrire e mantenere se stessi e gli altri. «La Chiesa di Dio – conclude Adalberone – è dunque divisa in tre: gli uni pregano, gli altri combattono, gli altri infine lavorano. Queste parti coesistono e non sopportano di essere disgiunte».</p>

<h3>I cavalieri</h3>

<p>Fra i bellatores un ruolo che divenne presto preminente fu quello dei cavalieri, ossia di coloro che si erano specializzati nel combattimento con la 
lancia e la spada a dorso di un cavallo. Questa tecnica era stata resa possibile, a partire dall’VIII secolo, grazie all’introduzione della staffa
 che rendeva il cavaliere un corpo unico con l’animale che montava e gli permetteva di reggere lo scontro con un avversario lanciato al galoppo.
 Quando poi si doveva combattere con la spada e con la mazza, il cavaliere, in piedi sulle staffe, poteva immettere nel colpo che vibrava tutta la forza del suo corpo. Questo tipo di combattimento, oltre agli ingenti costi dell’armamento (per le armi, l’armatura, il cavallo stesso), comportava un 
lungo addestramento e un continuo esercizio che lo rendeva praticabile solo da un numero ristretto di uomini appartenenti per nascita alla nobiltà.</p>

<h3>La fine del primo millennio</h3>

<p>La debolezza economica e l’instabilità politica in cui versava l’Occidente medievale di quell’epoca avevano favorito un sentimento generalizzato della precarietà della vita e i tanti pericoli reali potevano facilmente alimentare il timore di pericoli fantastici che venivano spesso evocati da una religiosità popolare intrisa di superstizioni. Ogni evento che avesse qualche carattere di eccezionalità era facilmente interpretato come un segno della collera di Dio. Ma ancora più che dei fenomeni eccezionali, la maggior parte della gente aveva paura di quelli che appartenevano alla normalità della vita quotidiana. Scorrerie di predoni, epidemie, cattivi raccolti erano il quadro di riferimento abituale per la popolazione europea alla fine del X secolo. È comprensibile che, quando questi pericoli finirono, o almeno cominciarono a diminuire, si fosse diffusa nella popolazione la sensazione che una nuova età stava incominciando.</p>

<h3>La fine delle scorrerie di ungari e saraceni</h3>

<p>Fra la fine del X secolo e l’inizio dell’XI, sia pure per ragioni diverse, le incursioni in Europa a opera dei popoli stranieri diminuirono fino a cessare del tutto. Gli ungari, dopo la sconfitta di Lechfeld a opera dell’imperatore Ottone I (955), avevano ridotto le loro scorrerie nei territori occidentali e avevano intrapreso un processo di pacificazione e di stanziamento che li portò a convertirsi al cristianesimo e a costituire un regno stabile nella regione danubiana che da loro prese il nome. I pirati saraceni, fronteggiati dai signori della Provenza e della valle del Rodano, avevano dovuto ridurre le loro incursioni contro le città costiere e non si azzardarono più a estendere i saccheggi penetrando in profondità nella terraferma, come usavano fare prima.</p>

<h3>I normanni si stabilizzano</h3>

<p>Infine i normanni, dopo aver imperversato a lungo sulle coste del mare del Nord ed essersi spinti fin nel cuore del continente seguendo i fiumi con le loro agilissime navi, si stabilirono in quella regione della Francia che da loro prese il nome di Normandia. Da lì riuscirono a estendere la loro presenza anche sull’altra sponda della Manica, impossessandosi del Regno d’Inghilterra al seguito di <a href="guglielmoI.html">Guglielmo il Conquistatore</a>, che sconfisse i sassoni nella battaglia di Hastings (1066).</p>

<section>
<a href="aztechi.html">&#171; Gli aztechi</a></p>
<a href="index.html">Index</a>
<a href="guglielmoI.html.html">Guglielmo I d'Inghilterra &#187;</a>
</section>

</div>

</body>
</html>
