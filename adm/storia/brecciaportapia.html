<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0">
  <meta name="description" content="Breccia di Porta Pia"/>
  <title>Breccia di Porta Pia</title>
  <link rel="stylesheet" type="text/css" href="../style.css" media="screen">
</head>

<body>

<nav>
  <ul>
    <li><a class="navbar" href="../index.html">Home</a></li>
    <li><a class="navbar" href="index.html">Index</a></li>
  </ul>
</nav>

<div class="content">

<h1>Breccia di Porta Pia</h1>

<p>Lo Stato nazionale appariva incompiuto dal punto di vista territoriale: quasi tutte le componenti del movimento nazionale pensavano a Roma come alla futura capitale del nuovo Stato e, poco prima della morte di Cavour (giugno 1861), il Parlamento aveva espresso un voto favorevole allo spostamento della capitale a Roma. La soluzione della questione romana fu determinata da una crisi internazionale: precisamente dallo scoppio della guerra tra Francia e Prussia, dalla sconfitta di Napoleone III e dal crollo del suo impero. Il governo italiano, allora presieduto da Giovanni Lanza (1810-1882), ordinò al generale Cadorna di conquistare Roma. L’ingresso delle truppe italiane nella città del papa avvenne, dopo una resistenza simbolica delle milizie pontificie, attraverso una breccia aperta dai cannoni nelle mura romane a <b>Porta Pia</b>, il <b>20 settembre 1870</b>. Il papa Pio IX si dichiarò prigioniero dello Stato italiano; il governo, dopo il plebiscito di annessione, predispose il <b>trasferimento della capitale a Roma (1871)</b>.</p>

<div class="def">
<h4>Legge delle guarentigie</h4> Atto unilaterale con il quale il governo italiano intese regolare i rapporti con la Santa Sede dopo l’occupazione di Roma nel 1870. Emanata il 13 maggio 1871, mosse dal concetto di assicurare al papa un insieme di condizioni che gli garantissero il libero esercizio del potere spirituale: gli era assicurata l’inviolabilità, l’immunità dei luoghi dove risiedeva, una lista civile, il diritto di ricevere ambasciatori e di accreditarne presso le potenze straniere. Fu respinta dalla Santa Sede con l’enciclica Ubi nos del 15 maggio 1871.</p>

<p>Con la legge delle g. trionfò il principio cavouriano, e in genere della Destra (la legge è principalmente legata a uno dei suoi esponenti, R. Bonghi), della separazione fra Chiesa e Stato. Accusata d’incoerenza logica e giuridica (per es., per il riconoscimento al papa dell’inviolabilità, che è attributo sostanziale della sovranità, disgiunto da quello della sovranità territoriale, presupposto della prima), la legge regolò tuttavia, con concreta aderenza alla realtà politica, i rapporti fra Regno d’Italia e Papato per quasi 60 anni, costituendo una base che permise il distendersi dei contrasti in una pacifica coesistenza delle due potestà finché tali rapporti non furono regolati su basi concordatarie con i Patti Lateranensi dell’11 febbraio 1929.</p>
</div>

<h2>La questione veneta</h2>

<p>L’ala più radicale della Sinistra storica poneva al primo posto degli obiettivi la rapida integrazione del Veneto, oltre che di Roma, nello Stato nazionale, anche a costo di agire contro il governo in carica, ovvero quello austriaco. La guerra tra l’Austria e la Prussia per la supremazia sulla Germania offrì al governo italiano l’occasione per l’acquisizione del Veneto: conclusa un’alleanza militare con la Prussia, l’Italia attaccò l’Austria nell’estate del 1866; ma fu sconfitta due volte, presso Custoza e in mare, a Lissa (un’isola della Dalmazia). Sconfitta militarmente dalla Prussia, l’Austria si vide costretta a cedere il Veneto all’Italia che, pur non avendo vinto sul campo di battaglia, beneficiò della sua condizione di alleata della Prussia.</p>

<section aria-label="End">
<a href="comparative_sup.html">&#171; The comparative of superiority</a></p>
<a href="index.html">Index</a>
<a href="superlative.html">The Superlative &#187;</a>
</section>

</div>

</body>
</html>
