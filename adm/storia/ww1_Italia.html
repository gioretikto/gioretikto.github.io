<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="L’Italia entra in guerra">
	<title>L’Italia entra in guerra</title>
	<link rel="stylesheet" type="text/css" href="../style.css" media="screen">
</head>

<body>

<nav>
	<ul>
		<li><a class="navbar" href="../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>L’Italia entra in guerra</h1>

<p>La Triplice Alleanza, di cui l'Italia faceva parte, aveva uno scopo difensivo. Puntando sul fatto che la guerra era un attacco alla Serbia, il Governo italiano, allo scoppio del conflitto, dichiarò la propria <b>neutralità</b>. Si aprì tuttavia un acceso dibattito fra <b>neutralisti</b> e <b>interventisti</b>. <br>Contraria all’intervento era la maggioranza del Parlamento e del Paese. <b>Neutralisti</b> erano i <b>socialisti</b>, i <b>cattolici</b> e i giolittiani: per i primi il conflitto era la guerra dei padroni, iniziata per ragioni imperialistiche e interessi capitalistici, del tutto in contrasto con gli ideali internazionali della classe lavoratrice. Per la Chiesa il conflitto era un inutile massacro fratricida, che vedeva Nazioni cattoliche lottare fra loro. I giolittiani, infine, ritenendo che l’Italia fosse militarmente impreparata, propendevano per l’uso della diplomazia, certi che l’Austria, in cambio della neutralità italiana, avrebbe garantito vantaggi territoriali al nostro Paese. <br> A <b>favore dell’intervento</b>, ma <b>non a fianco della Triplice Alleanza</b>, si schierarono: gli <b>irredentisti</b> (che vedevano nella guerra contro l’Austria la possibilità di annessione di Trento, Trieste, della regione dell’Istria e della Dalmazia), tra i quali spiccavano i trentini Cesare Battisti e Damiano Chiesa e l’istriano Nazario Sauro: tutti e tre furono considerati traditori dagli Austriaci e giustiziati nel corso della guerra; i nazionalisti, che sognavano una grande Italia, potenza imperialista, e vedevano la guerra come un salutare <i>bagno di sangue</i> che avrebbe esaltato il coraggio e l’eroismo degli Italiani: fra loro vi erano intellettuali e artisti come Gabriele D’Annunzio e Filippo Tommaso Marinetti; anche i <b>conservatori</b>, appoggiati dal re Vittorio Emanuele III e capeggiati dal presidente del Consiglio Antonio Salandra, succeduto a Giolitti, erano convinti che l’intervento a fianco dell’Intesa avrebbe offerto all’Italia possibilità di espansione economica e politica; infine alcuni <b>socialisti rivoluzionari</b>, che consideravano la guerra un momento di crisi della società capitalistica borghese, dal quale poteva nascere una rivoluzione socialista; tra essi c’era il direttore dell’“Avanti!”, Benito Mussolini, che per questa sua presa di posizione fu espulso dal Partito Socialista.</p>

<p id="Londra">Intanto il Governo di Salandra prendeva tempo: trattava sia la propria neutralità con la Triplice Alleanza sia l’intervento della Triplice Intesa. <br> Il 26 aprile 1915, all’insaputa del Parlamento e con il consenso del re, il Governo firmò il <b>Patto di Londra</b>: l’Italia si impegnava a entrare in guerra al fianco dell’Intesa entro un mese, con la promessa di ricevere in cambio, in caso di vittoria, il Trentino, il Tirolo meridionale (attuale Alto Adige), la Venezia Giulia, l’Istria eccetto Fiume, gran parte della Dalmazia, il protettorato sull’Albania e altri territori in Africa e in Asia Minore.</p>

<p>Seguì una politica volta a orientare l’opinione pubblica verso il conflitto: i comizi e le manifestazioni degli interventisti furono sostenuti dai principali giornali, mentre i neutralisti furono fatti oggetto di intimidazioni e repressioni. <br> Per evitare contrasti politici interni, il Parlamento, con l’eccezione dei socialisti, concesse al Governo i pieni poteri e il <b>24 maggio 1915</b> l’Italia dichiarò guerra all’Austria (alla Germania la guerra fu dichiarata l’anno seguente). <br> L’esercito italiano, rispetto a quello austriaco, era superiore di numero ma inferiore nell’armamento e svantaggiato dalle caratteristiche della frontiera, che lo costringevano ad avanzare dal fondovalle verso la montagna, mentre gli Austriaci, dotati di una gran quantità di cannoni e mitragliatrici, occupavano posizioni fortificate sulle alture. Il fronte correva dal <b>Trentino</b> alle <b>Alpi Giulie</b>, raggiungendo a est l’<b>altipiano del Carso</b> e il <b>fiume Isonzo</b>: proprio qui, fra il giugno e il dicembre del 1915, si concentrarono gli attacchi italiani, ordinati dal comandante dell’esercito <b>Luigi Cadorna</b>, che non ottennero alcun risultato. Anche su questo fronte si svolse, infatti, fin dall’inizio, una logorante guerra di trincea: dopo sei mesi di assalti e dopo aver perso circa 250.000 uomini tra morti e feriti, l’esercito italiano continuava a combattere sulle linee lungo le quali era stato schierato a giugno.</p>

<section class="def">
<p><h3>Gabriele D’Annunzio e le “radiose giornate di maggio”</h3>
<p>Dal 9 al 24 maggio nelle strade e nelle piazze italiane si svolsero manifestazioni a favore dell’ingresso in guerra dell’Italia. A queste, che vennero definite dagli interventisti “radiose giornate di maggio” e che avevano uno scopo propagandistico, partecipò attivamente anche il famoso poeta e drammaturgo Gabriele D’Annunzio.</p>
</section>

<section aria-label="End">
<a href="ww1.html">«Attentato Sarajevo</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
