<!DOCTYPE html>
<html>
<head>
 <meta charset="utf-8">
 <meta name="viewport" content="width=device-width, initial-scale=1.0"> 
 <meta name="description" content="Fourier, François-Marie-Charles"/>
 <title>Fourier, François-Marie-Charles</title>
 <link rel="stylesheet" type="text/css" href="../style.css" media="screen">
</head>

<body>

<nav>
 <ul>
  <li><a class="navbar" href="../index.php">Home</a></li>
  <li><a class="navbar" href="../documentation.html">Documentation</a></li>
 </ul>
</nav>
   
<div class="content">

<h1>Fourier, François-Marie-Charles</h1>

<p><b>Fourier, François-Marie-Charles</b> Pensatore politico e riformatore sociale francese (Besançon, Doubs, 1772 - Parigi 1837). Fu uno dei principali esponenti del socialismo utopistico. Nato da una famiglia di commercianti, nonostante la sua avversione per lo spirito mercantile dovette darsi agli affari e viaggiò in Francia, Germania, Paesi Bassi e Russia. Rientrato in Francia, si trovò implicato nelle vicende della Rivoluzione francese: fu arrestato due volte e perse i suoi beni. Nel 1808 pubblicò un opuscolo Sur les charlataneries commerciales, caustica denuncia dello spirito mercantile, e la sua prima vasta opera intitolata Théorie des quatre mouvements et des destinées générales (trad. it. Teoria dei quattro movimenti). Critico implacabile della proprietà privata, della libera concorrenza, della produzione per il profitto, F. denuncia l’intero sistema della moderna civiltà industriale («Tout est vicieux dans le système industriel, il n’est qu’un monde à rebours»), generatore di crisi economiche, di miseria, di disoccupazione e di un vero e proprio «feudalismo mercantile» dominato dalla frode, dalla menzogna e dall’ipocrisia. Collocandosi per certi aspetti sulla scia di Rousseau, F. completa questa sua radicale critica della nuova civiltà con un vasto progetto di ricostruzione sociale fondato sul «principio di attrazione» e sulla libera associazione degli uomini in unità collettive denominate «falangi». Le falangi vivono in edifici («falansteri») nei quali gli individui conducono una vita collettiva alternandosi nell’esercizio dei mestieri fuori da ogni rigida divisione del lavoro e da ogni vincolo coattivo e permanente. Ricercando per questa nuova società un fondamento etico-politico, F. giunge a escogitare, recependo influenze utilitariste, una vera e propria matematica delle passioni e a sostituire le tradizionali gerarchie politiche con istituzioni atte a garantire il rispetto delle differenze dei meriti. In questo progetto utopistico di F. non manca neppure uno sfondo misticheggiante. Numerosi furono i tentativi di pratica organizzazione dei falansteri, proseguiti anche dai discepoli di F. dopo la sua morte. Il fourierismo si diffuse in Francia a opera di Victor Considérant, in Russia a opera di Herzen e del circolo Petraševskij, nonché in Inghilterra e negli Stati Uniti. Altre opere: Traité de l’association domestique et agricole (1822), Nouveau monde industriel et sociétaire (1829; trad. it. Il nuovo mondo industriale e societario), Fausse industrie (1835-36).</p>

<section>
<a href="aztechi.html">&#171; Gli aztechi</a></p>
<a href="index.html">Index</a>
<a href="federicoII.html">Federico II &#187;</a>
</section>

</div>

</body>
</html>
