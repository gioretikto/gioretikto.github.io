<!DOCTYPE html>
<html lang="it">
<head>
    <meta charset="utf-8">
    <meta name="viewport" content="width=device-width, initial-scale=1.0">
    <meta name="description" content="Ferdinando I di Borbone-Due Sicilie"/>
    <title>Ferdinando I di Borbone-Due Sicilie</title>
    <link rel="stylesheet" type="text/css" href="../style.css" media="screen">
</head>

<body>

<nav>
	<ul>
		<li><a class="navbar" href="../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Ferdinando I di Borbone-Due Sicilie</h1>

<p><b>Ferdinando di Borbone-Due Sicilie</b> (Ferdinando Antonio Pasquale Giovanni Nepomuceno Serafino Gennaro Benedetto; Napoli, 12 gennaio 1751 – Napoli, 4 gennaio 1825) è stato re di Sicilia dal 1759 al 1816 con il nome di Ferdinando III, nonché re di Napoli dal 1759 al gennaio 1799, dal giugno 1799 al 1806 e dal 1815 al dicembre 1816 con il nome di Ferdinando IV. Dopo questa data, con il Congresso di Vienna e con l'unificazione delle due monarchie nel Regno delle Due Sicilie, fu sovrano di tale regno dal 1816 al 1825 con il nome di Ferdinando I. </p>

<p>Figlio di re Carlo, salì al trono nel 1759, quando il padre andò a regnare in Spagna, con un consiglio di reggenza nel quale predominavano D. Cattaneo principe di San Nicandro, suo zio, e B. Tanucci. Ebbe un’educazione alquanto trascurata; divenuto maggiorenne, sposò (1768) Maria Carolina d’Austria che entrò a far parte del Consiglio di Stato alla nascita del principe ereditario Francesco, esautorando ben presto Tanucci. Per influsso della moglie, F. si emancipò dalla tutela spagnola e iniziò una spregiudicata politica interna (riforme ecclesiastiche, feudali, scolastiche ecc.) ed estera, di cui però la Rivoluzione francese segnò la fine. <br> L’ingresso a Napoli dell’esercito francese del generale Championnet e la nomina di un governo provvisorio diede inizio, il 23 gennaio 1799, alla <b>Repubblica napoletana</b>. La sua durata fu di 5 mesi e venti giorni, un periodo in cui, sull’onda della Rivoluzione francese, la città, insieme alle province del Regno di Napoli, visse la sua fase repubblicana dopo la fuga di re Ferdinando IV di Borbone a Palermo, sulla nave dell’ammiraglio inglese Nelson che vi attraccò il 27 dicembre 1798.</p>

<h2>Repubblica napoletana del 1799</h2>

<p>I fatti che portarono alla proclamazione della <b>Repubblica napoletana</b> (22 genn. 1799) si iscrivono nel contesto della campagna napoleonica in Italia e dell’entusiasmo che essa generò negli ambienti democratici della penisola, che portò alle <a href="repubbliche_giacobine.html">repubbliche giacobine</a> che si costituirono tra il 1797 e il 1799 nell’Italia centrosettentr. e a Roma. All’origine degli eventi napoletani è da porre l’occupazione francese di Roma (1798). A essa reagirono i Borbone di Napoli: la corte di Napoli stipulò nel 1798 un’alleanza con l’Austria e il generale austriaco K. von Mack, giunto nella capitale su richiesta di Ferdinando IV, varcò con le truppe borboniche il confine del regno il 23 nov. 1798 e già il 27 era nell’Urbe, dove due giorni più tardi arrivò il re di Napoli. Ma i francesi ripresero presto l’iniziativa e a metà di dicembre erano di nuovo padroni di Roma. Il rovescio militare seminò il panico tra i Borbone; il 21 dic. il re fuggì dalla città a bordo di una nave inglese che lo avrebbe portato in Sicilia. A Napoli rimasero un esercito sconfitto e un vicario del re di scarse capacità, il principe F. Pignatelli. Fin dai primi anni Novanta del Settecento a Napoli erano attivi circoli democratici d’ispirazione giacobina e rivoluzionaria; d’intesa con questi elementi il generale francese J.-E. Championnet preparò il colpo di mano per impadronirsi di Castel Sant’Elmo e facilitare così l’ingresso delle sue truppe in città. L’11 genn., alla notizia della tregua stipulata da Pignatelli con i francesi, le bande di popolani che dopo la fuga del re controllavano di fatto la città insorsero inneggiando alla santa fede e a s. Gennaro, e giurando morte ai giacobini. Ma Championnet non si fece intimidire; assicuratosi il controllo di Castel Sant’Elmo, dove i patrioti erano penetrati il 20 genn., dagli spalti della fortezza cannoneggiò la città. Il prezzo della repressione fu altissimo: 3000 popolani rimasero uccisi. Il 23 i francesi ebbero il controllo della città, il 24 riconobbero la Repubblica e ne accettarono il governo provvisorio. A capo della giunta rivoluzionaria era la componente più scelta dell’intellighenzia meridionale. La Costituzione fu elaborata da Mario Pagano; del governo provvisorio fecero parte, tra gli altri, V. Russo, C. Lauberg, G.M. Galanti, M. Delfico. Tra i suoi primi atti vi fu l’abolizione dei fedecommessi e delle primogeniture, mentre il problema della proprietà feudale rimase largamente inevaso. La Repubblica napoletana ebbe vita breve e si dibatté tra difficoltà finanziarie e focolai insurrezionali. Il cardinale F. Ruffo, organizzata in Calabria un’armata popolare, detta della Santa Fede, diffuse i focolai dell’insurrezione antifrancese in tutta la Repubblica. Gli inglesi, da parte loro, tentarono un’offensiva dal mare, occupando per breve tempo l’isola di Procida. In apr., il peggioramento della situazione militare nell’Italia settentr. in seguito all’offensiva austro-russa costrinse i francesi a disimpegnarsi dalle regioni meridionali. I patrioti napoletani rimasero soli a fronteggiare le forze nemiche e il 13 giugno l’armata sanfedista si impossessò nuovamente della città, mettendo fine al governo repubblicano. La repressione fu durissima: tra le vittime Eleonora Pimentel Fonseca (1752-99).</p>

<div class="def">
<p><b>Perché regno delle Due Sicilie?</b> “Faro di Messina” era l’antico nome dello Stretto di Messina. Di qui le antiche locuzioni “Reali domini al di qua del Faro” e “Reali domini al di là del Faro” per indicare rispettivamente l’antico Regno di Napoli e l’antico Regno di Sicilia.Sin dalla tarda età medioevale, si cominciò a parlare di “Regno di Sicilia al di qua del Faro” per indicare il regno di Napoli e di “Regno di Sicilia al di là del Faro” per indicare il regno di Sicilia.</p>
</div>

<h3>La sollevazione popolare</h3>

<p>Dopo la fuga del re con tesori, denaro, mobilio e biancheria, divenne suo vicario generale il principe Francesco Pignatelli Strongoli, che il 12 gennaio decise per la firma del gravoso armistizio di Sparanise (nei pressi di Caserta) con i francesi. Tuttavia, le clausole durissime per le classi meno abbienti fecero sollevare il popolo, che si sentì tradito. I lazzari napoletani – i giovani dei ceti popolari della Napoli del XVII-XIX secolo – si armarono e si organizzarono per combattere, aprirono le porte delle prigioni per scegliere i propri capi militari e affrontare i francesi. Tra i seimila condannati liberati c’erano anche molti giacobini – i patrioti napoletani, come preferiva chiamarli lo storico e filosofo Benedetto Croce – arrestati nel corso delle persecuzioni del 1794 e del 1798, tra i quali una delle donne protagoniste della rivoluzione, Eleonora De Fonseca Pimentel.</p>

<p>Furono giorni di furore: le case dei giacobini, considerati nemici dalla plebe, furono saccheggiate; le loro biblioteche date alle fiamme; il teatro San Carlo fu occupato e i castelli della città – Castel Nuovo (noto anche come Maschio Angioino), Castel Sant’Elmo, il forte del Carmine, Castel dell’Ovo – assaltati.<br>Il vicario Pignatelli fuggì travestito con gli abiti della moglie e con lui non solo i patrioti, ma anche gli esponenti delle classi abbienti, ritenuti colpevoli della catastrofe politica, economica e morale e di aver aperto le porte ai francesi. La totale “anarchia popolare” portò all’eccidio della famiglia Filomarino e, subito dopo, iniziò la battaglia di Napoli tra il popolo insorto e l’esercito di Championnet.</p>

<h3>Il tricolore su Castel Sant’Elmo</h3>

<p>Il 21 gennaio i giacobini riuscirono a entrare a Castel Sant’Elmo, estrema roccaforte della città sulla collina del Vomero, e dal suo versante più alto fecero sventolare, accompagnata da quattro cannonate, la prima bandiera tricolore improvvisata, fatta da un pezzo bianco dell’antica bandiera, un cappotto blu e alcune monture rosse. La Repubblica era stata proclamata. Due giorni dopo il generale francese s'impossessò del Castello e, per estensione, della città stessa. Dopo l’arrivo dei francesi, tra i vicoli della città si cantarono versi come: “È venuto lu franzese cu nu mazzo de carte ‘nmano. Liberté Egalité Fraternité tu rubbe a me, io rubbo a te”. Tra questi, anche quelli del canto più celebre dei lazzari, “<i>A lu suono de le campane viva, viva li populane! A lu suono de li violini sempre morte a’ Giacobbini!”. Folla varia, gente senza un mestiere, facchini, pescatori, marinai, manovali, per qualcuno “il popolo di Dio</i>”, essi avevano combattuto da “capi intrepidi”. <br> Lo stesso Championnet scrisse al Direttorio – l'organo politico-istituzionale posto al vertice delle istituzioni francesi nell'ultima parte della Rivoluzione – che «Mai lotta fu più accanita, mai quadro fu più terrificante. I lazzaroni, questi uomini meravigliosi, sono degli eroi». Per il Corriere di Napoli e Sicilia non erano altro che «gente ignorante, credula, e sempre ingannata da i nobili aristocratici, da i preti fanatici, e da una Corte perversa e sanguinaria». I lazzari, insieme ai contadini, erano parte di quel popolo napoletano dal quale i repubblicani erano molto distanti per estrazione sociale, cultura e lingua e di cui non conoscevano i bisogni reali. Dopo l’8 maggio 1799, giorno della partenza dei francesi salutata con gioia da tutta la città, quel popolo non insorse, non si videro le scene di gennaio e non vi fu la caccia al giacobino.</p>

<h3>Le difficoltà della Repubblica</h3>

<p>Ma la Repubblica non ebbe vita facile. Il governo provvisorio, costituito da venti membri tra cui Carlo Lauberg, Mario Pagano, Melchiorre Delfico, Domenico Cirillo, Pasquale Baffi e Cesare Paribelli, in pochi mesi svolse un’intensa attività legislativa per rovesciare l’antico regime e gettare le basi di una società nuova, fondata sull’uguaglianza di fronte alla legge. Questi «grandi idealisti e cattivi politici», come li definì Croce, oltre a legiferare tentarono di coinvolgere proprio quel popolo nella Repubblica attraverso i giornali e le società popolari, organi importanti per la circolazione del dibattito politico.<br> A tutela dei ceti sociali più deboli, il 9 maggio fu abolito il dazio sulla farina e il 6 giugno quello sul pane. Furono annullati i titoli nobiliari, i privilegi di nascita e la feudalità; fu riformato l’ordinamento giudiziario, creati nuovi organi di governo municipali ed elaborata la Costituzione repubblicana. Furono inoltre scoperte congiure, catturati ostaggi, fucilati 68 borbonici e altri 32 condannati a vari anni di reclusione. L’11 maggio anche i lazzari salirono tra gli “applausi generali” alla tribuna per proclamare il loro attaccamento alla Repubblica al grido di «Viva la Repubblica, Viva la Libertà, e Viva San Gennaro». Nel frattempo, le società “regaliste” filoborboniche, costituite da nobili, funzionari ed ecclesiastici, si rivelarono molto efficaci nel reclutare le forze antirepubblicane.<br> Va ricordato che il 25 gennaio 1799 Ferdinando IV di Napoli (anche noto come Ferdinando I di Borbone-Due Sicilie) aveva affidato ampi poteri e l’organizzazione di una forza militare per combattere i giacobini al cardinale Fabrizio Ruffo, che progettò una spedizione in Calabria per sollevare i contadini contro i repubblicani. Agli inizi di febbraio iniziò così l’avventura sanfedista (così detta dal nome dell’esercito della Santa Fede guidato da Ruffo), con lo sbarco nella regione, l’ordine di reclutare quanti più uomini armati possibili e dare così il via alla crociata antigiacobina. Il 13 giugno, con l’arrivo a Napoli dell’esercito della Santa Fede, terminò l’esperimento repubblicano, seguito da una reazione monarchica durissima.</p>

<h3>La capitolazione</h3>

<p>«Tutto era orrore, spavento e lutto», come scrisse il cronista Diomede Marinelli nel suo Diario, a testimonianza di quei giorni. Furore, massacro e saccheggio non ebbero freni, la vendetta collettiva non risparmiò nessuno, le case furono devastate e il Ponte della Maddalena divenne il luogo in cui Ruffo decise la sorte di tutti gli arrestati, senza distinzione tra uomini, donne, vecchi e bambini. Le Giunte di Stato condannarono a morte e giustiziarono 119 persone; a 122 fu dato l’ergastolo o la carcerazione, 457 furono esiliati a vita o banditi, 231 esiliati a tempo determinato o espulsi.<br> Castel Sant’Elmo fu il luogo della lotta, da cui tutto era cominciato e in cui tutto finì: qui i patrioti napoletani innalzarono la prima bandiera proclamando la Repubblica, da qui combatterono gli assalti quotidiani delle masse sanfediste, qui si barricarono per tentare l’ultima resistenza dopo l’ingresso in città delle truppe di Ruffo, da qui furono portati via legati e in catene dopo aver firmato la capitolazione, mai rispettata, che avrebbe dovuto garantirgli salva la vita. <br> Legatosi prima con l’Austria, poi con l’Inghilterra, F. fu costretto dalla Francia vittoriosa a firmare la Pace di Parigi (1796). Riprese le armi (1798), perdette Napoli, che si eresse a Repubblica (1799), e la riacquistò ben presto, grazie all’insurrezione sanfedista: ma i supplizi inflitti ai vinti repubblicani scavarono un solco profondo fra la monarchia e la classe colta napoletana. Rifatta la pace con la Francia a Firenze (1801), non interruppe i contatti con l’Inghilterra; nel 1806, Napoleone gli tolse Napoli. Rifugiatosi in Sicilia, lasciò al governo dell’isola come vicario il figlio Francesco allorché (1812) gli inglesi e la nobiltà gli imposero la Costituzione. Ripreso il potere in Sicilia (1814), F. riebbe anche il regno di Napoli (1815) in seguito al Congresso di Vienna e creò il regno unico delle Due Sicilie (1816). Avverso alle idee liberali, dovette, di fronte alla rivoluzione carbonara, concedere la Costituzione di Spagna (1820), ottenendo però dal Congresso di Lubiana che la sua autorità assoluta fosse restaurata dalle truppe austriache (1821). Rimasto vedovo di Maria Carolina (1814), aveva sposato morganaticamente Lucia Migliaccio, principessa vedova di Partanna. </p>

<p>Le prigioni del Regno furono riempite di 40.000 cittadini, rinchiusi in massa nelle carceri di quel Castello, dei Granili, della Vicaria, il “carcere nefando, senza luce, senz’aria, senza sole”, e nella famosa “fossa del coccodrillo”, tenebrosa e profonda caverna di Castel Nuovo. A Piazza Mercato, la stessa in cui erano stati giustiziati Corradino di Svevia (nel 1268) e Masaniello (nel 1647), fu eretto il patibolo per umiliare pubblicamente i condannati, tra le urla e lo scherno della folla. Uno tra gli estremi difensori della Repubblica, Gennaro Serra di Cassano, la osservò ed esclamò «perché il popolo non ha capito?»; Oronzo Massa chiese al boia di fare presto perché non aveva «tempo da perdere»; Giovanni Andrea Vitaliani suonò la chitarra fino al momento dell’esecuzione; Domenico Cirillo urlò al suo aguzzino: «In tua presenza, codardo, io sono un eroe!». <br> Francesco Mario Pagano, il “Robespierre di Napoli”, salì sulla forca calmo, davanti a un popolo silenzioso. Con essi anche quelle donne che tanto avevano dato alla Repubblica napoletana, Eleonora De Fonseca Pimentel e Luisa de Molino Sanfelice. Quest’ultima fu giustiziata l’11 settembre 1800, quando un macellaio come boia le dovette tagliare la testa con un coltello perché con la mannaia aveva sbagliato colpo.</p>

<h2>Rivolta e Restaurazione nel regno delle Due Sicilie</h2>

<p>Il 1º luglio 1820 la rivolta scoppiò (vedi <a href="moti1820.html">moti del '20</a>) anche nel <b>regno delle Due Sicilie</b>, dove il malcontento era diffuso soprattutto nell’esercito. La rivolta si diffuse in Campania, Basilicata e Puglia, e il vecchio <b>re Ferdinando I</b> si vide allora costretto a concedere una costituzione simile a quella spagnola. Nel frattempo anche la Sicilia insorgeva: le truppe borboniche furono cacciate e fu istituito un governo provvisorio, che proclamò l’indipendenza dell’isola e la <b>separazione da Napoli</b>. Di fronte a tale “movimento  separatista”, però, i ribelli napoletani inviarono un esercito che sottomise e pacificò l’isola (settembre 1820). Le potenze della <a href="congresso_vienna.html">Santa Alleanza</a> decisero di ristabilire l’ordine sia a Napoli che in Sicilia con la forza delle armi. Pertanto fu inviato in aiuto al re di Napoli un esercito di centomila uomini, che sconfisse le truppe costituzionali napoletane. Abolita la Costituzione e ristabilito l’assolutismo, Ferdinando I dette subito inizio a una <b>lunga e feroce lotta contro i liberali</b>, che furono imprigionati in gran numero. Nello stesso tempo la Sicilia fu occupata dagli Austriaci.</p>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="sulfides.html">Sulfides&#187;</a>
</section>

</article>

</body>
</html>
