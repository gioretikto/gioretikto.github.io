<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Cola di Rienzo">
	<title>Cola di Rienzo</title>
	<link rel="stylesheet" type="text/css" href="../style.css" media="screen">
</head>

<body>

<nav>
	<ul>
		<li><a class="navbar" href="../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Cola di Rienzo</h1>

<p><b>Cola di Rienzo</b> è il nome con il quale è noto Nicola Garbini di Lorenzo (1313-1354), in una casa in via di S.Bartolomeo de’ Vaccinari. Fu un notaio di origini plebee: suo padre era un oste e sua madre una lavandaia. Egli era tuttavia riuscito a migliorare la propria condizione lavorando da apprendista presso uno studio notarile; la sua vivace intelligenza e l’amore per la cultura lo portarono ad approfondire l’interesse per la storia di Roma, per la cultura classica, per i monumenti della città. Questa passione per le antiche glorie di Roma s’intrecciò strettamente con un suo grandioso sogno: Roma doveva tornare a essere la guida dell’Italia e raccogliere intorno a sé tutti gli italiani che aspiravano alla libertà. <br> Divenuto notaio, nel <b>1343</b> fu inviato in missione pubblica ad Avignone, per invitare il papa <a href="Filippo_il_bello.html#VI">Clemente VI</a> a far ritorno a Roma, ne ottenne il favore, se non il ritorno, e la carica di notaio della Camera Capitolina, proprio grazie alle sue idee mirate a porre fine alla corruzione che regnava sotto il dominio dei nobili: ciò naturalmente gli fece guadagnare l’odio di uno degli uomini più potenti di Roma, Giovanni Colonna. Dopo il rientro a Roma nell'estate del 1344, resosi sempre più popolare e guadagnatosi anche il favore del vescovo di Orvieto, Raimondo, vicario papale in spiritualibus. Nel 1345 infiammò le masse con un vibrante comizio sull’esigenza di riportare Roma ai suoi fasti, dopo aver esposto nella “piazza del Mercato” il suo primo manifesto: in forma pittorica, accusava della drammatica situazione locale ed italiana una nobiltà prevaricatrice, nonché funzionari malversatori ed amministratori corrotti. Il successo riscosso lo indusse ad un secondo manifesto pubblicato nel 1346 sulla facciata di S.Angelo in Pescheria: vi si rappresentava “Roma salvata da un Angelo!”. Il 14 febbraio 1347, infine, fece affiggere il terzo manifesto avanti alla chiesa di S.Giorgio in Velabro: ancora più esplicitamente, vi annunciava la liberazione della città. </p>

<p>Il <b>20 maggio 1347</b> Cola apparve in Campidoglio con il vescovo di Orvieto, vicario del Papa, e proclamò al popolo che da quel momento la Repubblica era stata restaurata; Cola ottenne da un’assemblea popolare i pieni poteri per liberare Roma dalla tirannide di stampo feudale delle famiglie patrizie. Gli Orsini e i Colonna, in particolare, in lotta tra loro per il potere, avevano ostacolato lo sviluppo dei ceti mercantili e dilapidato i beni pubblici (si attribuisce loro anche la distruzione di importanti monumenti dell’antichità, per ricavare i marmi con cui edificare i loro palazzi). <br> Cola, sostenitore dell’idea che la fonte del potere risiede nel popolo, prese il governo della città, si fregiò del titolo di tribuno (mutuato dall’antica Roma), quindi riformò gli ordinamenti interni estromettendo i nobili. Con il titolo di «tribuno della libertà, della pace e della giustizia, liberatore della Sacra repubblica romana», in pochi mesi Cola ristabilì la situazione: ripristinò l’ordine pubblico, calmierò i prezzi, alleggerì le imposte, rese più equa la giustizia.</p>


<p>Egli vagheggiava di ricondurre l’Urbe all’antica grandezza repubblicana e di riunire gli altri Comuni d’Italia in una federazione laica con Roma capitale del mondo. L’iniziativa trovò dapprima l’appoggio di Clemente VI, che di Cola apprezzava la straordinaria eloquenza, come scrive in proposito l’autore della Cronica («moito mira papa Cimento lo bello stile della lengua de Cola», papa Clemente ammira molto il bello stile dell’eloquenza di Cola). In seguito resosi conto che la rivolta romana avrebbe travolto anche il potere temporale della Chiesa, nel 1349 il pontefice scomunicò il tribuno, costringendolo a fuggire. Arrestato l’anno dopo a Praga, Cola fu condotto ad Avignone, dove nel 1353 venne liberato da Innocenzo VI, successore di Clemente, che vide in lui uno strumento per restaurare il potere pontificio e porre un freno alla prepotenza dei nobili. Nel 1354 Innocenzo lo inviò a Roma con il titolo di senatore, ma odiato dalla popolazione a causa dei suoi atteggiamenti dispotici, fu ucciso in un tumulto cittadino.</p>

<p>Obbligò allora i potenti baroni a sottomettersi, e cercò di legare a sé i comuni e i signori italiani, specialmente quelli umbri e toscani. Il 1° agosto 1347, alcuni rappresentanti delle città italiane, su invito di Cola, si incontrarono a Roma al fine di prendere in considerazione la questione di un’Italia unita Con fastosa cerimonia il 1º ag. 1347 assunse i titoli di <i>candidatus Spiritus Sancti miles, Nicolaus severus et clemens, liberator urbis, zelator Italiae, amator orbis et tribunus augustus</i>. Il fantastico suo reclamare per Roma la dignità di capitale del mondo, pur dichiarando di non voler attentare ai diritti della Chiesa, insospettì Clemente VI; l'ostilità del pontefice, la freddezza e la diffidenza di alcuni comuni italiani, la rivolta dei baroni, soprattutto colonnesi, scossero la posizione di C. che dovette fuggire. Rifugiatosi tra gli eremiti della Maiella, s'imbevve di profetismo escatologico, e con nuovi programmi imperiali si recò a Praga (luglio 1350), per esporli a Carlo IV. Arrestato come sospetto d'eresia dall'arcivescovo di quella città, fu tradotto ad Avignone, e quindi liberato per intercessione di Carlo IV, dell'arcivescovo stesso e del Petrarca, suo ammiratore (sett. 1353). Dal nuovo papa, Innocenzo VI, fu inviato allora in Italia, perché con la sua influenza appoggiasse il restauratore dello stato pontificio, Egidio Albornoz. Nominato senatore di Roma, entrò come trionfatore nella città il 1º agosto 1354. Ma errori da lui commessi, per un'esaltazione che parve follia, di nuovo gli alienarono la popolarità e cadde ucciso in un tumulto. La breve esperienza di C., per avere espresso suggestivamente il trapasso dai miti universalistici medievali di Impero e Chiesa verso ideali, più moderni, di un Impero che avesse nel populus romanus (inteso come nazione italiana) il suo centro, e di una Chiesa realizzatrice di valori più spirituali, è stata da taluni storici intesa più creatrice di storia di quanto in realtà non sia stata, anche per il fatto che si intrecciò con l'esperienza petrarchesca certo più determinante nella storia della cultura. </p>

<h2>Assassinio di Cola</h2>

<p>La sua stravaganza lo portò a decretare che tutti gli italiani erano liberi e cittadini di Roma e che solo loro avevano il potere di scegliere un imperatore. Pretese come queste e l’ostentazione crescente, ebbero come conseguenza un calo dell’entusiasmo popolare ed i baroni romani, guidati da Stefano Colonna, ne approfittarono immediatamente pianificando una sua caduta. Anche papa Clemente VI, che in precedenza lo aveva sostenuto, non accolse di buon grado le sue idee di Impero Romano basato sulla volontà del popolo e quindi anche il pontefice divenne ansioso di liberarsi di lui. Il 20 novembre Cola, coraggiosamente, incontrò e sconfisse, a capo di una milizia romana, i Colonna, radunatisi a Palestrina in un singolare sodalizio con gli Orsini di Marino. I loro eserciti si posero minacciosamente fuori porta S.Lorenzo già il 20 novembre ma, varcate le mura, Giovanni Colonna ed il padre Stefano furono assassinati: l’ingloriosa ritirata confermò la tenuta del Tribuno. Tuttavia, benché vincitore, Cola ne fu travolto perché, carente di risorse e necessitando di un esercito personale, impose tasse straordinarie aggravate dall’aumento del costo del grano, causando il malcontento popolare. La vittoria, inoltre, gli fece perdere ogni moderazione: divenne infatti più arrogante nel comportamento e più elegante negli abiti. Il papa, esasperato, il 3 dicembre emanò una bolla dichiarando Cola un criminale ed invitando il popolo romano a cacciarlo. Nel tentativo di salvare il regime, il 7 dicembre Cola rinnovò il Consiglio del Popolo ma in una manciata di ore fu costretto a scioglierlo: era giunto a Roma il Patrizio napoletano Giovanni II che, per conto del Sovrano ungherese, voleva reclutare milizie utili all’invasione del Regno delle Due Sicilie. I Colonna ed i Savelli, con i fondi resi disponibili dal Legato papale, lo assoldarono per una insurrezione e furono alzate barricate fino alle porte del Campidoglio. Preoccupatissimo, il Tribuno fece suonare le campane di S.Angelo in Pescheria per richiamare il popolo ma nessuno accorse in suo aiuto. Così, dopo giorni di incertezze, il 15 dicembre si rifugiò in Castel S.Angelo mentre Bertoldo Orsini e Luca Savelli riprendevano il potere ed il cardinale Bertrand de Deaulx rientrava in città. Nel gennaio del 1348, a supporto della scomunica, fu formulata l’accusa di eresia malgrado la qualifica di “Candidatus Spiritus Sancti” ed il 7 maggio il notaio Francesco Orsini giunse a Roma con un ordine di arresto firmato dal Papa. Privo di ogni protezione, il Tribuno riparò fra le montagne dell’Abruzzo presso una Comunità di Francescani eretici della Maiella. Il 17 novembre dello stesso anno, Clemente VI sostituì Bertrand de Deaulx con il cardinale Annibaldo di Ceccano, Vescovo di Tuscolo, al quale rivolse l’invito a catturare il figlio della nequizia ed i suoi complici, reiterando la disposizione il 6 giugno del 1349. Rifugiatosi a Praga nel mese di luglio 1350, Cola pregò l’imperatore Carlo IV di ripristinare la libertà in Italia, ma l’imperatore lo fece imprigionare e lo consegnò al Papa nel mese di agosto 1352. Ma la sorte venne in soccorso del Tribuno: papa Clemente VI morì nel dicembre dello stesso anno ed il suo successore, Innocenzo VI, lo graziò nella speranza di usarlo contro i baroni di Roma. Cola allora tornò a Roma nel mese di agosto 1354, accompagnato dal legato pontificio, il cardinale Gil Alvarez Carrillo de Albornoz, acclamato dal popolo e restaurato al potere, ma ancora una volta cedette alla debolezza di non riconoscere i limiti del suo potere. Divenuto insopportabilmente tirannico, all’alba dell’<b>8 settembre 1354</b>, una rivolta esplose incontrollata e gente armata dei rioni di S.Angelo, Ripa, Colonna e Trevi si radunò in Campidoglio urlando contro il Tribuno, la cui guardia di scorta si dileguò. Forse, sottostimando l’evento, egli uscì sul balcone impugnando il gonfalone cittadino, ma non gli fu consentito di parlare e, quando travestito da popolano, provò ad uscire dal palazzo, fu catturato ed impietosamente linciato. Era l’ora terza di quel giorno, ovvero le nove del mattino. Il suo corpo, trascinato avanti alla chiesa di S.Marcello, fu appeso per i piedi ed il terzo giorno fu bruciato dinanzi al Mausoleo di Augusto. Questo cruento finale è ben riportato in un passo della “Cronica: vita di Cola di Rienzo” di Anonimo romano che così racconta gli ultimi terribili momenti del “Tribuno di Roma”: <i>“Per questa via fu strascinato fi’ a Santo Marciello. Là fu appeso per li piedi a uno mignaniello. Capo non aveva. Erano remase le cocce per la via donne era strascinato. Tante ferute aveva, pareva criviello. Non era luoco senza feruta. Le mazza de fòra grasse. Grasso era orribilemente, bianco como latte insanguinato. Tanta era la soa grassezza, che pareva uno esmesurato bufalo overo vacca a maciello. Là pennéo dìi doi, notte una. Li zitielli li iettavano le prete. Lo terzo dìe de commannamento de Iugurta e de Sciarretta della Colonna fu strascinato allo campo dell’Austa. Là se adunaro tutti Iudiei in granne moititudine: non ne remase uno. Là fu fatto uno fuoco de cardi secchi. In quello fuoco delli cardi fu messo. Era grasso. Per la moita grassezza da sé ardeva volentieri. Staievano là li Iudiei forte affaccennati, afforosi, affociti. Attizzavano li cardi perché ardessi. Così quello cuorpo fu arzo e fu redutto in polve: non ne remase cica</i>“. Tempestivamente il Papa ordinò all’Albornoz di concedere l’amnistia a quanti fossero stati convolti nel delitto. Nella foto sotto il titolo possiamo osservare il monumento dedicato a Cola di Rienzo, inaugurato il 20 settembre 1887 nel giardino che fiancheggia la Cordonata, ovvero nel luogo dove, approssimativamente, avvenne il linciaggio: la statua è opera di Gaetano Masini ed è posta sopra una base composta da frammenti scultorei ed epigrafici vari realizzata dall’architetto Francesco Azzurri.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
