<!DOCTYPE html>
<html lang="it">
<head>
  <meta charset="utf-8">
  <meta name="viewport" content="width=device-width, initial-scale=1.0">
  <meta name="description" content="Giulio Cesare"/>
  <title>Giulio Cesare</title>
  <link rel="stylesheet" type="text/css" href="../style.css" media="screen">
</head>

<body>

<nav>
  <ul>
    <li><a class="navbar" href="../index.html">Home</a></li>
    <li><a class="navbar" href="index.html">Index</a></li>
  </ul>
</nav>
      
<div class="content">

<h1>Giulio Cesare</h1>

<p>La giovinezza Gaio Giulio Cesare nasce a Roma il 13 luglio del 100 a.C.: è quindi di qualche anno più giovane di altri due grandi protagonisti dell’epoca, Pompeo e Cicerone, nati nel 106. Apparteneva alla <i>gens Iulia</i>, famiglia patrizia orgogliosa della sua antica tradizione, che si vantava di discendere da Iulo, figlio di Enea. La zia di Cesare, Giulia, aveva sposato Mario, legando la famiglia al partito dei populares e ponendola quindi in cattiva luce presso <a href="silla.html">Silla</a>. Cresciuto in un ambiente colto e raffinato, Cesare fu allievo del grammatico Gaio Antonio Gnifone, dal quale ricevette una formazione culturale molto accurata. Nell’83 a.C. sposò Cornelia, la figlia di Cinna, che era stato console assieme a Mario: il gesto, un chiaro <b>segno di simpatia per i <i>populares</i></b>, gli attirò l’ostilità di Silla.</p>

<h3>Cesare e il partito dei populares</h3>

<p>Prudentemente, nell’81 a.C. Cesare partì per l’Asia, intraprendendo la carriera militare agli ordini del propretore Marco Minucio Termo. Dopo la morte di Silla poté far ritorno a Roma, dove cominciò la sua carriera politica e oratoria accusando di malversazione Dolabella, partigiano di Silla. Intorno al 77 a.C., tuttavia, lasciò di nuovo la città, recandosi a Rodi per completare la sua istruzione: lì frequentò la scuola del celebre retore Apollonio Molone. Eletto questore nel 68, prestò servizio in Spagna agli ordini del propretore Antistio Veto.</p>

<h3>Ascesa politica e conquista della Gallia</h3>

<p>Da questo momento la sua carriera fu rapida: divenuto edìle curule nel 65 a.C., fece restaurare la statua di Mario abbattuta durante l’età di Silla. Nel 63 a.C.,nonostante la giovane età, venne eletto alla carica vitalizia di <b><i>Pontifex Maximus</i></b>; è in questo anno che venne ordita la congiura di Catilina, nella quale Cesare fu forse coinvolto, anche se riuscì a districarsene per tempo. Eletto pretore nel 62, fu poi inviato come propretore nella Spagna Ulteriore nel 61 e divenne console nel 59. Già nell’anno 60, al rientro a Roma dalla Spagna, aveva formato con <a href="pompeo.html">Pompeo</a> e Crasso il primo triumvirato, un patto privato di spartizione del potere.</p>

<h3>L’impresa della Gallia nella prospettiva storica</h3>

<p>Terminato il consolato, Cesare ottenne secondo i patti con gli altri due triumviri il proconsolato della Gallia Cisalpina e della Gallia Narbonese. La conquista dell’intera Gallia ebbe inizio in sordina con la campagna contro gli Elvezi, che avevano sconfinato dai territori loro assegnati. Una volta coinvolto nella vicenda, Cesare iniziò a concepire e ad attuare il grandioso progetto di rendere sicuri i confini dello Stato romano contro il pericolo che i Germani, oltrepassato il Reno, si stanziassero in Gallia, e nel contempo di impadronirsi del vasto e ricchissimo territorio della medesima. L’impresa fu compiuta in sette anni, tra il 58 e il 52 a.C., e recò a Cesare un grande prestigio, accompagnato da un accresciuto potere politico e militare e un’enorme disponibilità di ricchezze.</p>

<h3>Guerra civile, dittatura e morte di Cesare</h3>

<p>La situazione non poteva non impensierire il partito degli ottimati, che vedevano in Cesare, campione dei <i>populares</i>, una minaccia al loro potere; essi finirono per trovare in Pompeo il suo antagonista. Morto Crasso a Carre nella spedizione contro i Parti (53 a.C.), il patto del triumvirato era infatti andato in frantumi e Pompeo si era accostato ai <i>nobiles</i> che cercavano in tutti i modi di indebolire la posizione di Cesare, ostacolando la sua nuova candidatura al consolato e bocciando la sua richiesta di proroga del comando militare. Di fronte al vero e proprio <i>ultimatum</i> che gli ingiungeva di congedare l’esercito, il 10 gennaio del 49 a.C. Cesare passò in armi il fiume Rubicone, presso Rimini; con questo atto, egli varcava la linea sacra del confine oltre il quale nessun magistrato investito di <i>imperium</i> poteva condurre le proprie truppe. Con l’aperta ribellione all’autorità del senato, ebbe inizio la guerra civile. I consoli, parte dei senatori e Pompeo fuggirono in Grecia; dopo un parziale successo a Durazzo, e malgrado disponessero di forze preponderanti, furono sbaragliati da Cesare a Fàrsalo, nella Tessaglia meridionale nel 48 a.C. Morto Pompeo in Egitto a opera di sicari inviati dalla corte del re Tolomeo, e sconfitti gli ultimi pompeiani in Africa a Tapso nel 46 a.C. e in Spagna a Munda nel 45 a.C., Cesare fu eletto console per la quinta volta e dittatore a vita. Mentre si accingeva a varare importanti provvedimenti per rinnovare lo Stato romano con riforme non solo interne ma anche estese alle province, nonché a intraprendere un’importante spedizione contro i Parti, il 15 marzo del 44 a.C. Cesare cadde vittima di una congiura, ordita da aristocratici che temevano l’evoluzione dello Stato verso una forma autocratica o addirittura monarchica, e che intendevano così restaurare l’antica costituzione oligarchica.</p>

<h2>Le opere</h2>

<h3>Complessità della figura di Cesare </h3>

<p>La personalità di Cesare rifugge da una facile classificazione, in quanto comprende in sé il politico, lo statista, il letterato, l’oratore, lo storico e, nel contempo, un generale d’eccezione. Egli fu indubbiamente un grande intellettuale, formato da un’educazione raffinata e filosoficamente vicino al pensiero epicureo.</p>

<h3>Cesare oratore</h3>

<p>Svetonio (<i>Vita di Cesare</i> 55) testimonia che Cesare fu annoverato tra i più grandi oratori e riporta a conferma l’opinione di Cicerone, che nel <i>Brutus</i> dice di non vedere nessuno che possa superarlo. Aggiunge poi che questi possiede una maniera di parlare (<i>rationem dicendi</i>) elegante e splendida, magnifica e in certo qual modo nobile. Svetonio precisa inoltre che Cesare arringava ad alta voce, con movimenti e gesti appassionati ma non privi di eleganza.Cesare compose almeno 14 orazioni (tra le quali due <i>laudationes funebres</i>) che furono apprezzate anche da Quintiliano, Tacito e Apuleio (che nell’<i>Apologia</i> ne loda il <i>calor</i>, «l’ardore»), e nella forma dovevano probabilmente seguire i princìpi dello stile atticista. Un’idea seppur vaga dell’oratoria cesariana può essere fornita dalla versione che nel capitolo 51 del <i>De coniuratione Catilinae</i> Sallustio dà del discorso tenuto nel 63 a.C. per strappare dalla condanna a morte i catilinari.</p>

<h3>Opere minori Studi eruditi contemporanei al De bello Gallico</h3>

<p>Sempre secondo quanto riferisce Svetonio (Vita di Cesare</i> 56), Cesare lasciò un’opera in due libri di argomento retorico-grammaticale intorno all’analogia (<i>De analogia</i>). In questo trattato, di cui rimangono pochi frammenti, Cesare riprende i princìpi teorici della scuola dei grammatici alessandrini, che conosceva essendo stato allievo del famoso retore Antonio Gnifone, e sostiene la necessità di sostituire gli elementi lessicali e morfologici irregolari con forme derivate per analogia da quelli regolari. L’opera sarebbe stata composta durante il passaggio delle Alpi, al tempo delle campagne galliche, probabilmente nel 54 a.C. Un altro scritto sempre in due libri, l’<i><b>Anticato</b></i>, redatto secondo Svetonio poco prima della battaglia di Munda, rispondeva invece a motivazioni di natura politica: si trattava infatti di un libello volto a ridimensionare la figura di Catone Uticense, che Cesare attacca anche nel <i>De bello civili</i> 1,4. Già nel titolo Cesare intende contrapporsi al <i>Cato</i> (46 a.C.), l’orazione in cui Cicerone, con fini di propaganda anticesariana, tesseva le lodi di Catone, dando così inizio a un processo di mitizzazione che avrebbe fatto di quest’ultimo il campione delle libertà repubblicane e che, ricordato già da Orazio e ripreso prima da Seneca e Lucano e poi da Plutarco, l’avrebbe spinto sino a Dante, facendone infine, a partire dalla fine del Settecento con Alfieri e Leopardi, il simbolo della lotta contro la tirannide. Altra piccola opera di Cesare, il poemetto <i>Iter</i> («Il viaggio»), che descriveva il tragitto di ventiquattro giorni da Roma alla Spagna, apparteneva al genere odeporico (resoconti di viaggio): un genere che ha altre attestazioni nella letteratura latina, ad esempio nelle Satiredi Lucilio e di Orazio e nel <i>De reditu</i> suo di Rutilio Namaziano (v sec. d.C.). Delle opere giovanili, come le Laudes Herculis (in versi), i Dicta collectanea (una raccolta di detti celebri) e la tragedia <i>Oedipus</i>, sappiamo poco, anche perché Augusto ne vietò la pubblicazione (cfr. Svetonio, Vita di Cesare 56). Ci rimane infine il celebre epigramma contro Terenzio, bollato come <i>dimidiatus Menander</i>.</p>

<h3>Corpus Caesarianum</h3>

<p>Le sole opere di Cesare che ci sono pervenute – il cosiddetto <i>Corpus Caesarianum</i> – sono i Commentarii de bello Gallico (o Bellum Gallicum) e i Commentarii de bello civili (o Bellum civile). Del <i><b>De bello Gallico</b></i> sono di Cesare i libri I-VII, che coprono le campagne degli anni dal 58 al 52 a.C., mentre l’VIII, che tratta degli anni 51-50 a.C., è opera del generale cesariano Aulo Irzio. Il <i><b>De bello civili</b></i> comprende 3 libri che coprono l’anno 49 (i primi due) e l’anno 48 a.C. Essi sono seguiti da altri 3 libri, i cui autori, mediocri storici, non ci sono noti con certezza. Il <i>Bellum Alexandrinum</i> tratta della guerra in Egitto (47 a.C.), mentre le successive campagne del 46 e del 45 a.C. contro gli ultimi pompeiani sono narrate nel Bellum Africanum e nel <i>Bellum Hispaniense</i>; quest’ultima opera è particolarmente interessante perché scritta in una lingua vicina al parlato (<i>sermo vulgaris</i>). </p>

<p>Sui tempi di composizione dei <i>Commentarii</i> non c’è accordo tra i critici. Riguardo al <i>De bello Gallico</i>
, se si crede ad Aulo Irzio, che afferma che fu composto di getto, la redazione dovrebbe essere stata compiuta nell’inverno tra il 52 e il 51 a.C. Altri ritengono invece che possa essere stato scritto anno per anno, tra il 58 e il 52 a.C. Non è impossibile pensare anche a una soluzione intermedia, e interpretare la redazione finale (fatta al termine della guerra) come una rielaborazione di materiale steso prima in modo frammentario e parziale. Quanto al <i>De bello civili</i>, i dubbi sono ancora maggiori, dal momento che appare incompiuto, in quanto la narrazione della guerra alessandrina è interrotta; pertanto, alcuni critici hanno pensato che l’opera sia stata pubblicata dopo la morte di Cesare. L’opinione più comune, tuttavia, è che sia stato scritto tra il 47 e il 46 a.C. e pubblicato nel medesimo anno.</p>

<footer>
<p><b>Cursus honorum</b>: l’espressione indica la carriera senatoria (honores sono le magistrature o cariche pubbliche), che prevede una rigida successione: «questura»; «edilità curule» (o «edilità plebea» o «tribunato della plebe»); «pretura»; «consolato». La durata della carica è annuale. Dopo la pretura o il consolato la carica può essere «prolungata» soltanto come governatorato di una provincia («propretura» o «proconsolato»). Fuori del <i>cursus honorum</i> è la censura (il censore è eletto ogni cinque anni). L’aver ricoperto almeno la prima carica del cursus è condizione indispensabile per essere ammessi nei ranghi del senato.</p>

<p><b>Homo novus</b>: l’espressione indica il primo membro di una famiglia che viene eletto a una magistratura compresa nel <i>cursus honorum</i>, o carriera senatoria.</p>

<p><b>Populares</b> e <b>popularis</b>: i termini indicano i sostenitori del «partito (partes, partium) del popolo», cioè coloro che, a partire dall’età dei Gracchi, miravano ad accrescere i poteri delle assemblee popolari (populus) e a limitare quelli del senato, prefiggendosi anche misure quali l’estensione della cittadinanza romana, la redistribuzione delle terre e la cancellazione dei debiti. Costituivano la parte avversa agli optimates («ottimati»), sostenitori del privilegio senatorio.</p>
</footer>

<section>
<a href="comparative_sup.html">&#171; Nerva</a></p>
<a href="index.html">Index</a>
<a href="adriano.html">Adriano &#187;</a>
</section>

</div>

</body>
</html>
