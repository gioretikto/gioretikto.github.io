<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Karel van Mander"/>
	<title>Karel van Mander</title>
	<link rel="stylesheet" type="text/css" href="../style.css" media="screen">
</head>

<body>

<nav>
	<ul>
		<li><a class="navbar" href="../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Karel Van Mander</h1>

<p>Pittore e scrittore fiammingo (Meulebeke 1548 - Amsterdam 1606). Allievo di Lucas de Heere a Gand e di Pieter Vlerick a Courtrai, trascorse poi dieci anni in Italia e in Austria. Più che alla sua arte accademica, deve fama al trattato teorico e biografico Het schilder-boeck ("Il libro dei pittori", (1604; rist. con autobiografia, 1618) che egli compose sulla pittura e sui pittori (specie olandesi) a imitazione e integrazione delle Vite vasariane. I brani sui pittori italiani contemporanei all'autore sono stati pubblicati in italiano e annotati da M. Vaes (1931).</p>

<p>Chiunque conosca Karel Van Mander lo ha sentito nominare come il Vasari del Nord. Ciò che della sua opera (lo <i>Schilder-boeck</i>, ovvero il <i>Libro della Pittura</i>) ha attirato più l’attenzione degli addetti ai lavori è infatti il libro dedicato alle biografie dei pittori dei Paesi Bassi e tedeschi. Uscito nel 1604 ad Haarlem, poi ripubblicato nel 1618 in seconda edizione con l’aggiunta di una biografia dell’autore probabilmente scritta dal figlio, lo <i>Schilder-boeck,</i> però, è composto da sei parti, che qui sotto riassumiamo:</p>

<ul>
	<li><p>Principi e fondamenti dell’arte nobile e libera della pittura;</p></li>
	<li><p>Vite dei pittori antichi (tratte fondamentalmente da Plinio);</p></li>
	<li><p>Vite dei pittori italiani (ci si attiene strettamente a Vasari, anche se sono aggiunte ulteriori informazioni successive alla stesura della seconda edizione delle Vite (1568): Van Mander, ad esempio, fornisce indicazioni anche sulla vita di <a href="Caravaggio.html">Caravaggio</a>);</p></li>
	<li><p>Vite dei pittori dei Paesi Bassi e tedeschi;</p></li>
	<li><p>Un commento alle Metamorfosi di Ovidio;</p></li>
	<li><p>Una sezione finale di iconologia dedicata alla rappresentazione degli dei antichi.</p></li>
</ul>

<p>La sezione delle biografie nordiche, come detto, è la più frequentata. Ne esiste una magnifica edizione critica in sei volumi in lingua inglese a cura di Hessel Miedema; ma anche una recente traduzione italiana seguita da Ricardo de Mambro Santos. Molto minore l’attenzione dedicata a tutto il resto, ed in particolare alla prima parte, ovvero ai <i>Principi e fondamenti della pittura</i>, che pure costituiscono un momento fondamentale dell’opera di Van Mander. Pubblicati in edizione critica olandese (sempre a cura di Hessel Miedema), i <i>Principi</i> non sono disponibili in italiano. Ci soccorre, per fortuna, la presente traduzione in lingua francese, eseguita e commentata da Jan Willem Noldus. Solo tenendo a mente respiro e complessità dell’opera saremo in grado di coglierne le significative differenze rispetto al progetto vasariano.</p>

<p>Cos’è, in fin dei conti, lo <i>Schilder-boeck</i>? Un’opera di contenuto chiaramente didascalico, rivolta non a un pubblico di amatori o collezionisti, ma al giovane pittore in formazione e mirata a fornirgli strumenti che gli permettano di divenire un artista completo. Tutte le sei parti del lavoro di Van Mander hanno questo scopo. Nel primo libro (il cui titolo è originale è <i>Den Grondt der Edel vrij Schilder-const</i>) si mira a fornire al discepolo un percorso di natura sia teorica sia tecnica che lo aiuti a crescere e a maturare; le altre sezioni contengono materiali che l’artista (in quanto uomo erudito) non può non conoscere: gli esempi, dunque, dei pittori che lo hanno preceduto, fossero essi olandesi, fiamminghi o italiani, antichi o moderni, ed alcuni modelli letterari (le <i>Metamorfosi</i> di Ovidio o le rassegne di iconologia sul genere del Ripa) a cui ispirarsi in sede di “invenzione” dell’opera d’arte.</p>

<p>È chiaro sin d’ora, dunque, che (pur ricorrendo in determinati punti al modello vasariano) lo <i>Schilder-boeck</i> viene scritto con propositi ben differenti da quelli di Vasari nelle <i>Vite</i>. Non si tratta di delineare un modello storico di sviluppo dell’arte dal Medio-Evo in poi con un culmine costituito da Michelangelo; non di sostenere la supremazia di una determinata regione a fini sostanzialmente cortigianeschi. Van Mander ambisce semmai a scrivere un’opera di formazione, sia tecnica sia teorica, che sia in grado di elevare lo <i>status</i> dell’artista dal mero livello artigianale delle corporazioni all’esercizio dell’arte “nobile” e “libera” della pittura. Sotto questo punto di vista, lo <i>Schilder-boeck</i> si riallaccia molto meglio al <i>De Pictura</i> albertiano o al <i>Libro dell’Arte</i> cenniniano che a Vasari. Esiste però un pregiudizio (molto italo-centrico): che i temi affrontati da Van Mander nei Paesi Bassi (ma, ad esempio, anche dai teorici spagnoli del Secolo d’Oro) siano stanche ripetizioni retoriche di luoghi comuni della letteratura artistica italiana del Cinquecento. Niente di più sbagliato. In realtà è ampiamente dimostrato che forme di organizzazione dei mestieri di impronta medievale (sostanzialmente: le corporazioni o gilde che dir si vogliano) hanno governato i mestieri (anche in Italia) quanto meno sino al boom della creazione delle Accademie nel Settecento (si veda in merito il magistrale <i>Le Accademie d’arte</i> di Nikolaus Pevsner (1940)). Il mondo con cui Van Mander si muove è ancora il mondo delle gilde.&nbsp;</p>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
