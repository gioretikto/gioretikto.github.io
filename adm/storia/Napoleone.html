<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Napoleone Bonaparte">
	<title>Napoleone Bonaparte</title>
	<link rel="stylesheet" type="text/css" href="../style.css" media="screen">
</head>

<body>

<nav>
	<ul>
		<li><a class="navbar" href="../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Napoleone Bonaparte</h1>

<p>Agli inizi del 1796 la Francia era una repubblica basata su una Costituzio­ne che difendeva gli interessi dell’alta borghesia; era guidata da cinque Direttori (il <b>Direttorio</b>) e due Camere (il <b>Consiglio degli Anziani</b> e il <b>Consiglio dei 500</b>), elette a suffragio limitato. Il Direttorio affermava di voler <b>diffondere le conquiste della rivoluzione in Eu­ropa</b>, aiutare i popoli oppressi a liberarsi dai regimi assoluti, favorire l’uguaglianza e il progresso. In realtà l’alta borghesia al governo aveva bisogno di <b>risanare il bilancio dello Stato</b>, per rinsaldare il proprio potere, e di ampliare i propri mercati: la guerra, detta “di liberazione”, era, invece, una guerra di conquista che serviva a portare denaro nelle casse dello Stato francese. Nato dalla rivoluzione, l’esercito era numericamente forte e composto da moltissimi gio­vani, grazie alla leva di massa. Inoltre era democratico nella struttura perché l’ac­ cesso ai gradi superiori non era più riservato solo ai nobili, ma aperto a tutti: la regola era la promozione per merito, cioè il valore dimostrato in battaglia; qualsiasi soldato sapeva di poter diventare generale se dimostrava coraggio, capacità di iniziativa e doti di condottiero. Mancava un vero e proprio sistema di rifornimenti assicurato dallo Stato, ma con le conquiste e con i bottini si finanziava l’esercito, si arricchivano i generali e il governo di Parigi. Mancava, soprattutto, qualsiasi tipo di assistenza sanitaria: la maggior parte dei soldati moriva non in battaglia, ma successivamente per le ferite, le infezioni e le malattie.</p>

<p>Napoleone Bonaparte è il protagonista della storia di Francia e d’Europa dal 1796 al 1815. Con le sue conquiste militari prima, e poi con la costruzione e l’espansione del suo Impero, egli “esportò” la Rivoluzione dalla Francia negli altri Paesi dell’Europa continentale, a cominciare dall’Italia. Pertanto, la sua figura e il suo operato, che in un certo senso costituiscono appunto una trasformazione e un prolungamento della Rivoluzione Francese, sono alle origini di quanto avvenne lungo tutto il corso del XIX secolo, che è stato dagli storici definito “il secolo delle rivoluzioni”. <br> Napoleone nacque nel 1769, secondo di otto figli, ad Ajaccio, in Corsica, da una famiglia della piccola nobiltà di origine toscana, i Buonaparte. Poco prima della sua nascita la Corsica era stata ceduta dalla Repubblica di Genova alla Francia; per questo egli poté avviarsi alla carriera militare nell’esercito francese. Ufficiale di artiglieria, si distinse respingendo l’assedio che gli inglesi avevano posto nel 1793 alla città di Tolone e fu aiutato nella carriera militare dall’amicizia col fratello di Robespierre, ottenendo giovanissimo la promozione a generale. Dopo il Termidoro fu sospettato di legami con i giacobini, ma riuscì a mettersi a servizio del Direttorio. Ottenne l’appoggio del più importante dei cinque Direttori, Paul Barras, in quanto con un suo intervento militare riuscì a sventare un colpo di Stato monarchico.
La sua fortuna fu facilitata dal matrimonio con una donna, di sette anni più anziana di lui e molto influente, perché amica intima del Barras, Giuseppina de Beauharnais, vedova di un nobile ghigliottinato ai tempi del Terrore. <br> La sposò nel marzo del 1796, ottenendo come “dono di nozze” dal Barras il comando dell’Armata d’Italia: un esercito male equipaggiato e demoralizzato che egli seppe rapidamente trasformare in un’invincibile macchina da guerra (per l’occasione, modificò il suo cognome in “Bonaparte”, dal suono più facile per la lingua francese).</p>

<h2>La Campagna d’Italia e la conquista della Penisola</h2>

<p id="cherasco">Nell’aprile del 1796 Napoleone invase il Regno di Sardegna, sconfiggendo in pochi giorni i piemontesi e i loro alleati austriaci e imponendo al Re Vittorio Amedeo III di Savoia la pesante <b>Pace di Cherasco</b>. Già in quell’occasione, Napoleone rivelò quelle che sarebbero state le basi dei suoi successi militari: una straordinaria capacità nel manovrare i reparti, un grandissimo ascendente sulle truppe, fondato anche sul coraggio personale, na fulminea rapidità nel prendere le decisioni, un’enorme capacità di lavoro e di concentrazione. Oltre che a queste doti personali, però, i suoi successi erano dovuti anche ad altre circostanze: i suoi eserciti si spostavano rapidamente perché non si facevano seguire, come le armate dell’Antico Regime, da pesanti convogli di rifornimenti; si muovevano infatti portando con sé quasi soltanto le munizioni e per il resto si rifornivano anche mediante requisizioni e saccheggi ai danni delle popolazioni vinte. Inoltre da subito Napoleone stabilì che nelle sue armate chiunque fosse meritevole potesse salire anche fino ai più alti gradi della carriera militare pur senza essere nobile o borghese. Oltre che dal desiderio di bottino i suoi uomini erano animati dalla speranza di una rapida carriera: uno dei detti più popolari fra loro divenne ben presto il motto che “nello zaino di ogni soldato c’è il bastone di maresciallo”.</p>

<section class="def">
<p>Nell’odierno esercito italiano, “maresciallo” è il grado più alto dei sottufficiali. Nell’esercito francese, invece, maresciallo di Francia è il grado più elevato in assoluto, superiore anche a generale. Dire che nello zaino di ogni soldato c’è un bastone di maresciallo significa dunque che anche il militare di grado più modesto, grazie ai propri meriti, può raggiungere il vertice della carriera militare. Era un netto cambiamento rispetto agli eserciti dell’Antico Regime, in cui i gradi più alti erano riservati alla nobiltà.</section>

<h3>Nel Nord-Italia nasce la Repubblica Cisalpina</h3>

<p>In maggio Bonaparte invase la Lombardia, all’epoca sotto il dominio asburgico, ed entrò a Milano. Successivamente invase il Ducato di Modena e Reggio, favorendo la fondazione della <b>Repubblica Cispadana</b> (che significa "al di qua del Po", rispetto a Roma), che poi confluì nella <b>Repubblica Cisalpina</b>, ("al di qua delle Alpi", cioè verso la pianura padana). In quell’occasione venne per la prima volta adottato il vessillo verde, bianco e rosso, ispirato al tricolore francese, che sarebbe divenuto la bandiera nazionale italiana. Dopo nuove vittorie sugli austriaci, Napoleone invase anche il Veneto e marciò direttamente su Vienna, ma fu fermato per ordine del Direttorio, che cominciava ad essere preoccupato per i successi del giovane generale. Egli allora si volse contro la Repubblica di Venezia, che sconfisse immediatamente: moriva così per sempre la millenaria Serenissima Repubblica di San Marco. L’Austria chiese la pace, che venne firmata nel 1796 a <b>Campoformio</b> (oggi Campoformido, Udine). Con quel trattato l’Impero Asburgico rinunciava alla Lombardia, ma Napoleone gli cedeva il Veneto in cambio del riconoscimento della cessione delle Fiandre austriache (più o meno l’odierno Belgio) e dell’indipendenza della Repubblica Cisalpina. In tale occasione gli italiani che, come il poeta Ugo Foscolo, avevano appoggiato Napoleone, vedendo in lui un liberatore, gridarono al tradimento. Ormai però era troppo tardi: il Bonaparte si era comportato nei confronti di Venezia come avrebbe fatto un sovrano assoluto all’epoca delle guerre di successione. Nel frattempo i suoi generali avevano invaso anche la Romagna, il Ducato di Parma e Piacenza, e l’antica ed aristocratica Repubblica di Genova, trasformata in Repubblica Ligure d’impronta giacobina. Nel 1798 gli eserciti napoleonici conquistarono i territori dello Stato Pontificio; il Papa Pio VI, ormai molto anziano, fu costretto alla fuga mentre nasceva in Campidoglio la <b>Repubblica Romana,</b> al posto del millenario Stato Pontificio. Agli inizi del 1799 anche il Piemonte, il Granducato di Toscana e il Regno di Napoli (eccetto la Sicilia, dove si rifugiò Ferdinando IV con la Corte) furono invasi dai francesi. Il 21 gennaio 1799 nacque in Napoli la <b>Repubblica Partenopea</b>. Nella primavera del 1799 tutta l’Italia, tranne le due grandi isole e il <b>Triveneto</b>, era sotto il dominio francese, non esistevano più gli antichi Regni: i Savoia conservavano solo la Sardegna, i Borbone solo la Sicilia. Al loro posto erano sorte repubbliche rivoluzionarie, protette dalle armi francesi, che erano sostenute da ristretti circoli di borghesi e aristocratici di orientamento giacobino, ma avevano scarso consenso popolare.</p>

<h2>L’Italia fra Repubbliche giacobine e insorgenze</h2>

<p>L'invasione dell’Italia da parte dell’esercito di Bonaparte fu diversa da quella di tanti eserciti stranieri che nei secoli precedenti avevano conquistato parti della Penisola. Si trattò infatti, per la prima volta, di una invasione non solo militare, ma anche politica, che culminava con la creazione nelle varie regioni italiane di repubbliche, sul modello di quella francese, considerata “repubblica
madre”. A governare queste repubbliche venivano chiamati italiani noti per le loro simpatie rivoluzionarie, che per questo erano chiamati appunto “<i>giacobini</i>”. Le idee dell’Illuminismo e della Rivoluzione Francese avevano suscitato infatti consensi fra la borghesia, parte della nobiltà e persino del clero italiano, e molti imprenditori e professionisti speravano di migliorare le loro condizioni di vita, come era avvenuto in Francia. In realtà queste repubbliche non avevano però alcuna autonomia politica. Napoleone le teneva sotto stretto controllo tramite i suoi commissari. E questi, dietro il
pretesto di portare in Italia la libertà e l’indipendenza, avevano l’ordine di curare innanzitutto gli interessi della Francia. <br> I giacobini italiani dapprima accettarono la situazione, facendo buon viso
a cattivo gioco; ma poi avendo compreso che i francesi, al di là delle promesse di democrazia e di uguaglianza, si comportavano come e forse peggio degli altri invasori del passato, cominciarono a “pentirsi”, anche perché la massa della popolazione rifiutava ogni giorno di più gli invasori e ancor più gli italiani che collaboravano con loro. Infatti i francesi, seguendo le loro idee rivoluzionarie, ovunque arrivavano, oltre ad abbattere le antiche monarchie e ad imporre pesanti tasse per il mantenimento dell'esercito invasore e delle repubbliche giacobine, depredavano le Casse dello Stato, il patrimonio degli ospedali, perfino i musei e le chiese, dove compivano spesso gravi profanazioni. Molte furono le opere d’arte depredate, che andarono in gran parte ad arricchire il museo parigino del
<i>Louvre</i> (saranno poi in larga misura restituite dopo l’uscita di scena di Napoleone nel 1815). Particolarmente odiosi alla gente comune erano i saccheggi dei Monti di Pietà con la conseguente perdita dei beni che erano stati dati in pegno in cambio dei prestiti. <br> Anche per questo francesi e giacobini vennero visti come nemici della patria e della religione, e pertanto da cacciare. Perciò gli anni della dominazione napoleonica furono segnati in Italia dal continuo ripetersi di rivolte, in nome della religione cattolica e dei legittimi sovrani, cui parteciparono complessivamente centinaia di migliaia di persone. La resistenza all’invasione non partì dall’alto, dai sovrani, che in molti casi anzi accettarono l’arrivo dei francesi quasi senza combattere, ma dal basso, dai contadini, dai popolani che furono il più delle volte i primi a insorgere, sostenuti da esponenti della nobiltà e del clero. Gli italiani che si ribellarono al dominio francese presero il nome di insorgenti, e insorgenze vennero definiti i moti controrivoluzionari. Insorgenze avvennero ovunque fossero arrivati i francesi, dalla Alpi alla Calabria, finché questi non furono cacciati e non furono restaurati i vecchi sovrani. Fu una rivolta generale del popolo italiano contro la Rivoluzione Francese, e per questo prende il nome di <b>Controrivoluzione</b>, ma anche contro un’invasione straniera. <br> Le insorgenze – avvenute sempre al
grido di <i>Viva Gesù, Viva Maria, Viva il Re, Viva il Papa, Viva l’Imperatore, Viva S. Pietro</i>, ecc. – più famose da ricordare, accaddero nel 1796 in Lombardia, in Liguria e in particolare in
tutta la Romagna (celebre quella di Lugo), in Garfagnana e nel <i>Montefeltro</i>; nel 1797 in Veneto, dove è famosa quella di Verona, detta delle Pasque Veronesi, in quanto iniziò nella notte tra la domenica e il lunedì di Pasqua; quindi nelle Marche, in Umbria, nelle vallate alpine, nel Tirolo, a Genova e in Dalmazia; il 1798 fu l’anno della rivolta perenne e totale dell’Italia centrale: tutti i territori dello Stato Pontificio, in particolare la Romagna, e le province più settentrionali del Regno di Napoli (Abruzzi), furono teatro di diffuse e continue insorgenze. Anche a Roma si registrarono rivolte antifrancesi. <br> Con l’aiuto delle guarnigioni napoleoniche i governi delle Repubbliche giacobine cercarono di reprimere il fenomeno a viva forza, ma non ci riuscirono malgrado repressioni costate
decine di migliaia di morti e malgrado atroci rappresaglie. <br> È però nel 1799 che avvenne la grande Controrivoluzione generale italiana che, partita da Napoli, poi si estese a tutta la Penisola. A Napoli il popolo insorse contro gli invasori francesi: i popolani (chiamati Lazzari) si batterono coraggiosamente contro i soldati di Napoleone, lasciando diecimila caduti. Sconfitta la resistenza popolare, si insediò il governo della Repubblica Partenopea, fondata da intellettuali borghesi ispirati alle idee illuministe e rivoluzionarie. Contro di essa il cardinale Fabrizio Ruffo reclutò una “<b>Armata Cristiana e Reale</b>” o della “<b>Santa Fede</b>” (da cui il termine <b><i>sanfedismo</i></b>), composta da contadini e popolani, che abbatterono la Repubblica restaurando i Borbone sul Trono. <br> Come sempre accade in ogni guerra, anche in questa nessuna delle due parti fu immune da violenze e da atti di ferocia. I giacobini napoletani si consegnarono agli inglesi, che assediavano Napoli dal mare su richiesta
di Re Ferdinando IV, ma con gesto spietato l’ammiraglio britannico Horatio Nelson li condannò a morte, nonostante il cardinal Ruffo avesse promesso loro salva la vita. Fra le vittime della repressione vi furono l’ammiraglio Francesco Caracciolo, il giurista Mario Pagano, la poetessa Eleonora Fonseca Pimentel: uomini e donne che avevano creduto di poter applicare gli ordinamenti francesi a una realtà profondamente diversa come quella del Mezzogiorno italiano. <br> La caduta della Repubblica Partenopea, abbattuta dai contadini e dai “lazzari” legati alla fede e ai governi tradizionali, era infatti la dimostrazione dell’incapacità dei rivoluzionari italiani, imbevuti di principi astratti, di comprendere le reali esigenze di quel popolo in nome del quale sostenevano di governare. <br>Nel frattempo, gli insorgenti toscani, guidati dagli aretini (detti “Viva Maria” per il loro grido di guerra) riconquistavano il Granducato di Toscana; quelli piemontesi, al comando dell’ufficiale Brandaluccioni, riconquistavano il Piemonte, mentre la Repubblica Cisalpina cadeva ad opera sia degli insorgenti locali sia soprattutto degli eserciti imperiali austriaco e russo, che avevano invaso la Penisola per liberarla dai francesi. Nel settembre, il Ruffo, gli insorti toscani, i russi e gli inglesi liberarono Roma (il nuovo papa Pio VII – 1800-1823 – poté entrarvi però solo nel 1801). All’inizio dell’anno tutta la Penisola, eccetto il Triveneto, era sotto i francesi; in ottobre se ne era totalmente liberata. La “controrivoluzione” si era conclusa con pieno successo. Il prezzo era stato però la morte di decine di migliaia di persone. <br>Questa situazione tuttavia durò molto poco. Infatti l’anno successivo, come ora vedremo, Napoleone, preso il potere in Francia, riconquistò il Nord della Penisola italiana e in seguito anche il Centro e il Sud. Insorgenze controrivoluzionarie si registrarono sporadicamente anche nei successivi quindici anni, quelli del dominio napoleonico vero e proprio, ma non ottennero più risultati paragonabili a quello degli anni 1796-1799.</p>

<h2>Verso l’Impero: Le riforme economiche e amministrative di Napoleone</h2>

<p>Negli anni successivi Napoleone consolidò il suo potere con una serie di riforme amministrative che proseguirono il processo di accentramento amministrativo e di modernizzazione della Francia iniziato dalla Rivoluzione e ancor prima dalla monarchia assoluta. Uomo d’azione, diffidente delle ideologie, il Bonaparte cercò con tutti i mezzi di rafforzare l’ordine e la sicurezza interni, eliminando i motivi di conflitto, rafforzando in ogni campo – dalla famiglia alla scuola – l’autorità costituita, a partire dalla sua. Senza rimpiangere l’Antico Regime, egli era contrario anche alla democrazia, che riteneva pericolosa, e intendeva governare lo Stato con i pieni poteri di un sovrano illuminato, sottoponendo a un rigoroso controllo la stampa. In campo economico Bonaparte istituì la Banca di Francia, che
regolava la circolazione della moneta, arrestò l’inflazione, che aveva afflitto la Francia rivoluzionaria, esercitò uno stretto controllo sulla produzione e sul commercio, ispirandosi alla politica di
Colbert, il ministro del Re Sole di cui era un grande ammiratore. <br> In campo amministrativo, divise la Francia in dipartimenti, analoghi alle nostre attuali province, ponendo a capo di ciascuno di essi un prefetto, rappresentante locale del governo, dotato di vastissimi poteri. Per creare una classe dirigente capace, promosse l’istruzione pubblica statale, soprattutto quella media e superiore, e istituì o
sviluppò un sistema di prestigiosi licei e di istituti di alta cultura, come la Scuola Normale Superiore, per la formazione dei docenti soprattutto universitari, o il Politecnico, da cui uscivano i quadri dell’amministrazione civile. Da queste grandi scuole viene selezionata ancor oggi la classe dirigente francese. Anche l’atteggiamento di Napoleone nei confronti della Chiesa fu ispirato, almeno in un primo tempo, soprattutto all’esigenza di consolidare la pace sociale. Personalmente il Bonaparte non era religioso; si sarebbe accostato alla fede cristiana solo negli ultimi anni della sua vita. Riteneva però
che il Cristianesimo rappresentasse la base di ogni civiltà e che la Chiesa, ispirando al popolo il rispetto per l’autorità, costituisse un valido sostegno dello Stato. Anche per questo nel 1801 stipulò un Concordato (cioè un accordo scritto) con la Chiesa Cattolica, con cui pose fine dopo dieci anni al conflitto fra Stato e Chiesa provocato dalla Costituzione Civile del Clero. <br>In base ad esso i vescovi erano nominati dal Papa su indicazione dello Stato, i parroci dai vescovi, sempre col permesso dello Stato. I beni della Chiesa sequestrati e venduti non vennero mai restituiti, ma le condizioni del clero migliorarono e il cattolicesimo fu riconosciuto “religione della maggioranza dei francesi”. <br>Fondamentale fu però il <b>Codice Civile</b>, promulgato nel 1804 e introdotto in tutte le nazioni conquistate dalla Francia. Il codice era ispirato alla tradizione del diritto romano e ai principi di uguaglianza dei cittadini dinanzi alla legge affermati dalla rivoluzione. La proprietà privata era rigorosamente garantita, con grande soddisfazione di coloro che avevano realizzato grandi fortune durante la rivoluzione, mentre veniva rafforzato il potere del marito e del padre all’interno della famiglia.<br> Preoccupato di rafforzare l’istituto familiare, che la Rivoluzione aveva indebolito, Napoleone non era però favorevole all’emancipazione della donna. Nel suo codice, passato alla storia come <b>Codice Napoleonico</b>, la donna conta meno di quanto contasse in molti statuti medievali. Nel frattempo Napoleone proseguiva la sua politica di espansione militare. Già nella primavera del 1800 riconquistò l’Italia con la Battaglia di Marengo. Con la successiva Pace di Lunéville il Belgio, la Svizzera e il Piemonte caddero nell’orbita francese, mentre la Repubblica Cisalpina rinasceva con il nome di Repubblica Italiana, di cui Napoleone fu il Presidente. Sull’onda dei suoi successi Napoleone nel 1802 si fece eleggere Console a vita, finché nel 1804 decise di compiere il grande passo. Tramite un
plebiscito (vedi: Parola di storico), si fece eleggere Imperatore dei Francesi. Infine, proprio per assicurare maggior consistenza al suo trono, il 2 dicembre 1804 si fece incoronare nella cattedrale di Parigi di Notre-Dame, direttamente dal Papa Pio VII, come un imperatore medievale. Nel momento decisivo della cerimonia, tolse però di mano al Pontefice la corona e se la mise in testa da solo. Infine il Bonaparte nel 1805 si autoproclamò <b>Re d’Italia</b>, affidando il regno, con il titolo di viceré, al figlio di sua moglie Giuseppina, Eugenio Beauharanais. Da questo momento si comportò come un vero sovrano, creò una nuova “nobiltà”, costituita dai suoi parenti e dai suoi amici e compagni d’armi, e andò anche a vivere nella reggia di Versailles da cui la Rivoluzione aveva cacciato i Borbone. <br>L’impero di Napoleone I però non ebbe pace. L’Europa delle monarchie legittime, per quanto umiliata dalle sue vittorie, non avrebbe mai davvero riconosciuto colui che veniva considerato un “usurpatore”. A rimanergli sempre nemica – come già ricordavamo – fu soprattutto l’Inghilterra, non solo per ostilità alle idee della Rivoluzione, di cui il Bonaparte era pur sempre l’erede, ma anche per un altro motivo. Vedeva infatti l’eventualità di un’Europa continentale stabilmente dominata da una sola nazione come un grave pericolo per la sicurezza sua e delle sue colonie. Anche per questo, in passato, aveva lottato contro il predominio degli Asburgo e dei Borbone e in seguito avrebbe combattuto fino all’ultimo contro la Germania.</p>

<p class="small"><b>plebiscito</b> è parola di origine latina, che significa letteralmente <b>ordine</b> (<i>scitum</i>) della <b>plebe</b> (<i>plebs</i>). Sta ad indicare una votazione popolare diretta su questioni di grande rilevanza, come un cambiamento di regime politico.</p>

<h2>Le conquiste e la gloria: L’Inghilterra è la grande nemica della Francia</h2>

<p id="Austerlitz">Gli anni dell’Impero napoleonico furono quasi sempre anni di guerre, di memorabili vittorie ma perciò anche di distruzioni e di centinaia di migliaia di giovani vite stroncate sui campi di battaglia. Nel 1805 l’Inghilterra aveva organizzato la <i>Terza Coalizione</i>, cui Napoleone reagì con la velocità di un fulmine: dopo aver sconfitto gli austriaci ad <b>Ulma</b>, entrò addirittura a Vienna. Dopo aver debellato definitivamente le forze austro-russe nella <b>Battaglia di Austerlitz</b>, concluse la <b>Pace di Presburgo</b>, di importanza fondamentale per la storia d’Europa. L’Impero dovette cedere l’Istria e la Dalmazia alla Francia, il Veneto al Regno d’Italia, sotto il predominio francese. La <i>Confederazione del Reno</i>, comprendente gran parte della Germania, fu posta sotto il controllo francese. Infine Napoleone costituì il Regno d’Olanda, affidandolo al fratello Luigi, e conquistò il <b>Regno di Napoli</b>, di cui diede la corona al fratello Giuseppe. Inoltre, con un atto di grande valore simbolico, impose all’Imperatore d’Austria di abbandonare per sempre il titolo di Sacro Romano Imperatore. Così, <b>1005 anni dopo la sua fondazione, cadeva per sempre il Sacro Romano Impero</b>. <br>L’anno dopo, Napoleone trionfò anche contro le forze della <i>Quarta Coalizione</i>.</p>

<p id="Tilsit">Con la <b>Pace di Tilsit</b> nel 1807 strappò dei territori alla Prussia e costituì il Regno di Westfalia, per suo fratello Girolamo, affidando la Polonia al Re di Sassonia Federico Gugliemo III.</p>

<p id="Trafalgar">Trionfatore per terra, il Bonaparte fu però sconfitto sul mare dagli inglesi a <b>Trafalgar</b>, vicino a Cadice (Spagna): la flotta francese venne distrutta dalle navi dell’ammiraglio Nelson, che perse la vita durante la battaglia. Se Napoleone era padrone assoluto del continente, l’Inghilterra lo era del mare. Dapprima pensò a invaderla, escogitando addirittura il piano di trasferirvi i suoi eserciti con mongolfiere ma, quando si rese conto che era impossibile, decise di soffocarla economicamente. A questo scopo proclamò il <b>Blocco continentale</b>, ovvero il divieto per tutto il suo impero, e anche alle nazioni neutrali, di commerciare con l’Inghilterra. Convinto che la Gran Bretagna fosse una “nazione di bottegai”, pensava che bastasse privarla della “clientela” per sconfiggerla, e inoltre sperava in questo modo di proteggere l’industria francese dall’agguerrita concorrenza dell’Inghilterra, in cui vi era già stata la rivoluzione industriale. In realtà questo tentativo di mandare in rovina l’economia britannica si risolse in un fallimento e fu una delle cause della caduta del Bonaparte. Gli inglesi riuscirono quasi sempre a violare il blocco, il controllo delle coste assorbì migliaia di soldati in compiti di polizia e soprattutto la necessità di imporre il rispetto del blocco anche a nazioni neutrali, spinse Napoleone a una rovinosa politica di conquiste.</p>

<p id="Murat">Nel 1807 il Bonaparte occupò il Portogallo e l’anno successivo la Spagna, insediando sul trono suo fratello <b>Giuseppe</b>; al suo posto nominò Re di Napoli <b>Gioacchino Murat</b>, da cui era stato salvato al momento del colpo di Stato e cui aveva dato in moglie la sorella Carolina. Come molti altri generali dell’Impero, Murat era di origine umile: da ragazzo era stato uno stalliere. La sua fortuna ispirò il famoso detto: “dalle stalle alle stelle”. In realtà, il nuovo governo non riuscì mai a controllare del tutto il territorio spagnolo, perché la popolazione, fedele all’antico sovrano, reagì con una sanguinosa resistenza simile a quella degli insorgenti italiani. Fu il primo insuccesso dell’Imperatore: le truppe francesi, abituate a vincere in campo aperto, si logorarono in una sanguinosa guerriglia, operando una feroce repressione che sarebbe stata resa celebre dalle opere del grande pittore Francisco Goya.</p>

<section class="def">
<h3>Giuseppe Bonaparte 1768 Corte - 1844 Parigi</h3>

<p>Napoleone dichiarò decaduta la dinastia borbonica e proclamò suo fratello Re di Napoli. Giuseppe Bonaparte entrò trionfalmente a Napoli, ben accolto dal popolo. In segno di rispetto per la città arricchì il tesoro di San Gennaro con una splendida collana di diamanti. Durante il suo governo fu istituita una Commissione Feudale, un tipo di tribunale, che provvedeva a far rispettare le nuove leggi che limitavano il potere feudale e davano più spazio al potere cittadino. Dopo alcuni anni, Giuseppe lasciò il regno nell mani di suo cognato Gioacchino Murat, poiché suo fratello Napoleone l'aveva proclamato Re di Spagna.</p>

<h3>Gioacchino Murat 1767 Labastide-Murat - Pizzo Calabro 1815</h3>

<p>Era figlio di una coppia di commercianti, Pierre Murat Jordy e heanne Loubièrs. Divenne cognato di Napoleone Bonaparte sposando Carolina, sua sorella minore. Fu nominato Re di Napoi nel 1808, in quest'anno Napoleone nominava re di Spagna suo fratello Giuseppe, surrogandogli al trono di Napoli Gioacchino Murat. Ebbe il soprannome di "Gioacchini il Napoleone" e fu ben accolto dalla popolazione che ne ammirava l'aspetto, il temperamento, il coraggio e il gusto raffinato per l'arte e la musica, ma anche i suoi tentativi di porre un freno alla miseria da cui era travolta la città. Fu però detestato dalla Chiesa. <br> Durante il suo breve regno mise le basi per la futura università di agraria e ingegneria e introdusse il <i>Codice Napoleonico</i>, che introduceva il matrimonio civile, l'adozione e il divorzio, cosa che non venne gradita dal Clero. Mura fece fare innumerevoli opere di abbellimento della città e fu realizzata l'illuminazione cittadina: furono accese le prime lanterne a olio nelle strade e nelle piazze. <br> Ritornò in Francia per sostenere Napoleone nella battaglia di Waterloo, ma questi rifiutò il suo aiuto poiché lo riteneva un traditore visto che Murat in precedenza aveva firmato un trattato di alleanza tra il Regno di Napoli e l'Austria. Non potendo aiutare Napoleone Gioacchino cercò di ritornare a Napoli, ma una mareggiata lo fece sbarcare in Calabria dove fu fatto prigioniero e fucilato per ordine di Ferdinando di Borbone. <br> Gioacchino Murat ebbe 4 figli: Achille, Letizia, Napoleone Luciano Carlo e Luisa Giulia Carolina.</p>

</section>


<p id="Pio">Nel frattempo le insorgenze riprendevano anche in molte parti d’Italia, dove Napoleone aveva conquistato il <b>Granducato di Toscana</b>, affidandolo a sua sorella Elisa, e soprattutto si impadronì nel 1809 dello Stato della Chiesa, proclamandosi <b>Re di Roma</b>. <br><b>Papa Pio VII</b> fu deportato a Savona per non aver accettato di sottoporre la Chiesa allo stretto controllo dell’Impero. Col sostegno degli inglesi insorse la Calabria, con Fra’ Diavolo, ma la maggiore rivolta scoppiò in <b>Tirolo</b>, dove un albergatore della Val Passiria, Anread Hofer, in nome del Sacro Cuore di Gesù e degli Asburgo, guidò la rivolta contro la cessione della sua patria al Regno di Baviera. Hofer, nominato dittatore del Tirolo dagli austriaci, resistette per mesi e cedette solo quando vide attuato lo sterminio di massa della sua gente per rappresaglia. Tradito e catturato, fu condannato a morte; Eugenio di Beauharnais chiese al patrigno di salvarlo per il suo eroismo, ma Napoleone volle la sua esecuzione. <br> Nel marzo del 1809 nacque la Quinta Coalizione, ma Napoleone sconfisse gli austriaci a Wagram. Questa volta la punizione per l’Austria fu “tremenda”: Napoleone impose all’Imperatore Francesco I di dargli in moglie sua figlia, l’Arciduchessa Maria Luisa D'Asburgo. Dopo aver divorziato da Giuseppina (con la scusa che non gli aveva dato figli), Napoleone, sposando Maria Luisa nel 1810, si imparentava con la più importante e gloriosa famiglia d’Europa. Dal matrimonio ebbe un figlio, cui diede subito il titolo di <i>Re di Roma</i>. In tal maniera l’usurpatore tentava di farsi accettare dalle grandi famiglie aristocratiche. Napoleone aveva ormai raggiunto l’apice del successo: aveva nel 1812 un Impero di 750.000 Kmq, con circa 44 milioni di abitanti, divisi in 130 dipartimenti. Eppure molti fattori minavano il suo prestigio: i cattolici, dopo la deportazione del Papa, non gli erano più favorevoli; i popoli europei che aveva assoggettato presentandosi come un liberatore desideravano raggiungere l’indipendenza nazionale. E in più sia in Francia, sia nelle nazioni sottomesse, cresceva l’insofferenza per la coscrizione obbligatoria, che mandava a morire francesi, italiani, tedeschi in battaglie vittoriose, ma incapaci di assicurare all’Europa la pace. I renitenti alla leva (coloro che non si presentavano, una volta chiamati alle armi) e i disertori furono decine di migliaia. Per sfuggire alla chiamata alle armi molti si sposavano precocemente: anche per questo – nonostante le perdite militari – nel periodo napoleonico la popolazione francese aumentò.</p>

<h2>Napoleone conquista il potere in Francia: il colpo di Stato</h2>

<p>Le vittorie di Napoleone in Italia negli anni 1796-’97 e quelle contemporanee di altri generali francesi in Germania avevano costretto alla resa la <i>Prima Coalizione</i> (nata nel 1792) delle potenze monarchiche europee contro la Francia rivoluzionaria. Solo l’Inghilterra non cedeva e d’altra parte non era possibile attaccare direttamente l’isola, protetta dall’oceano e dalla sua potentissima flotta. Così il Direttorio, sotto consiglio dello stesso Bonaparte, pensò di colpire la grande nemica nei suoi interessi coloniali: il piano prevedeva la conquista dell’Egitto, allora parte dell’Impero Ottomano, per poi da lì puntare verso l’<i>India</i>, crocevia fondamentale dell’Impero Britannico. <br>Napoleone, appena lasciata l’Italia e tornato in Francia, preparò la grande spedizione: nella primavera del 1798
sbarcò ad Alessandria d’Egitto e conquistò il Paese sconfiggendo più volte i turchi, ma poi il suo esercito fu vittima di un’epidemia di peste. Frattanto la flotta inglese, comandata dall’ammiraglio Nelson, aveva distrutto la flotta francese nella <b>Baia di Abukir</b>, lasciando Napoleone e i francesi isolati. A questo punto Bonaparte, abbandonato l’esercito al suo destino, con pochi uomini riuscì ad attraversare il blocco navale inglese e a tornare in patria. Da allora in poi avrebbe concentrato la propria azione militare solo contro le grandi potenze continentali, Austria, Prussia e Russia, rinunciando a qualsiasi altro grande attacco diretto contro l’Inghilterra, il suo vero primo nemico: un gravissimo errore strategico che lo condurrà infine alla rovina. <br> Mentre le sue guerre dissanguavano l’intero continente europeo, l’Inghilterra poté conquistare indisturbata il dominio diretto o comunque la supremazia in tutto il resto del mondo, dalle Americhe all’Africa e all’Asia, innanzitutto impadronendosi dei domini africani e asiatici della Francia, e poi mano a mano anche di quelli dell’Olanda e di ogni altro paese che Napoleone conquistava in Europa. Chiusa l’Europa napoleonica nella morsa di un vero e proprio assedio dal mare, l’Inghilterra lascerà a Prussia, Austria e Russia l’onere di fronteggiare le armate di Napoleone impegnandosi con grandi forze di terra contro di lui solo nella fase discendente della sua potenza, conclusasi a Waterloo nel 1815 con la sua definitiva sconfitta. A quel punto apparirà alla ribalta come prima super-potenza planetaria. E tale rimarrà per un secolo e mezzo. Pur se fallita da un punto di vista militare, la spedizione napoleonica sulle rive del Nilo ebbe risultati molto importanti dal punto di vista culturale. Grazie agli studiosi che Napoleone aveva portato con sé,
e che poi restarono bloccati sul posto per circa tre anni, da un lato l’Europa riscoprì la civiltà dell’antico Egitto, e dall’altro, l’Egitto, cuore del mondo arabo, entrò così per la prima volta in contatto con l’Europa moderna (questo spiega perché tuttora gli egiziani colti spesso conoscono il francese). Ne derivò per contraccolpo un primo risveglio della cultura araba dopo secoli di declino. Nel frattempo le potenze monarchiche avevano costituito la Seconda Coalizione antifrancese, che, come abbiamo visto nel precedente paragrafo, nel 1799 aiutò gli insorgenti a cacciare dall’Italia i francesi. A
Parigi Napoleone si rese conto che ormai il Direttorio era divenuto un’istituzione incapace di governare la Francia e di affrontare la guerra; entrò allora in contatto con alcuni uomini che erano stati dei protagonisti della Rivoluzione Francese, come Talleyrand, Sieyès e Fouché, ed insieme prepararono un colpo di Stato. Il 9 novembre 1799 (secondo il calendario rivoluzionario, il <b>18 brumaio dell’anno VII</b>) Napoleone si presentò all’Assemblea Legislativa e dichiarò decaduto il Direttorio. I deputati tentarono di ribellarsi e per un momento il Bonaparte sembrò avere la peggio. Fu salvato dalla pronta reazione di suo fratello Luciano, che chiese l’intervento dell’esercito, e di un giovane ufficiale, Gioacchino Murat, che con i suoi granatieri respinse a sciabolate gli assalitori. Napoleone diede vita ad una nuova istituzione composta da tre membri, detta – sull’esempio dell’antica Roma – <b>Consolato</b>, e si autoproclamò <b>Primo Console</b>. Talleyrand divenne Ministro degli Esteri, Fouché Ministro della Polizia. Dopo appena un mese, Napoleone fece votare la nuova Costituzione della Francia, con la quale diveniva dittatore a tutti gli effetti: le elezioni erano sospese, funzionari statali, magistrati, amministratori locali e capi dell’esercito e della polizia erano nominati dal governo centrale. Napoleone era divenuto signore della Francia, come e più di Robespierre, in quanto, disponendo dell’appoggio dell’esercito, per governare non aveva bisogno del terrore, ma solo di un ferreo controllo della società.</p>

<h2>La Campagna di Russia e il crollo di Napoleone</h2>

<p>La Russia, che all’inizio aveva accettato il blocco continentale di Napoleone, col passar del tempo, sia perché ne era stata danneggiata, sia perché capiva che il vero pericolo per tutta l’Europa era proprio il Bonaparte, decise di prepararsi alla guerra. <br> Napoleone, da parte sua, non aspettava altro. Organizzò allora la più grande spedizione militare di tutti i tempi. Per invadere la Russia armò 600.000 uomini; di essi 50.000 erano italiani. Secondo i suoi piani, una volta occupato l’impero degli Zar, sarebbe piombato sull’India per strapparla agli inglesi. Come sostiene lo storico Raffaello Morghen: «Ormai egli aveva perso ogni senso della realtà, e la sua mostruosa fantasia, sorretta dalla fede nel suo genio militare, lo portava a superare i limiti del possibile». Da parte sua, lo Zar Alessandro I affidò il comando al grande generale Kutuzov. Questi, anziché affrontare in campo aperto Napoleone, decise di ritirarsi sempre più per attirare il nemico nelle immense e sperdute pianure russe, facendogli rompere i contatti con le retrovie; man mano che si ritiravano, i russi bruciavano raccolti e case, in modo da togliere ogni possibilità di sostentamento al nemico. Napoleone cadde nella trappola, e, giunto nel settembre del 1812 a Mosca, dopo aver vinto la battaglia di Borodino, credeva di aver vinto la guerra. Ma quando si accorse che nessuno si presentava a chiedere la pace, cominciò a capire di essere caduto in trappola. Quando decise di ritirarsi era ormai troppo tardi: era autunno! L’immenso esercito, nella sua ritirata verso la Francia, fu travolto dal freddo, dalla fame, dal fuoco dei cosacchi russi che attaccavano le retrovie decimandole. Napoleone perse durante la ritirata 580.000 uomini, senza combattere neanche una vera e propria battaglia, eccetto quella della Beresina, dove i
cosacchi sterminarono i suoi poveri soldati sfiniti dal freddo e dalla fame. Immediatamente tutte le potenze europee costituirono la <i>Sesta Coalizione</i>, che sconfisse Napoleone a <b>Lipsia</b> nel 1813. Era il crollo. Lipsia fu chiamata “la battaglia delle nazioni”, perché segnò la riscossa delle nazionalità oppresse dal dominio francese: il sentimento patriottico, che aveva animato gli eserciti della rivoluzione e dell’Impero, si era ormai diffuso anche nelle altre nazioni europee. Anche in Stati come la Prussia fu istituita la coscrizione obbligatoria e, grazie anche all’influenza del filosofo
Johann Fichte, la difesa della patria fu sentita come un sacro dovere. Gli eserciti della Sesta Coalizione invasero la Francia e Napoleone si arrese il 14 marzo 1814, abbandonato da tutti, compresi i suoi fratelli. Anche Gioacchino Murat, per salvare il suo trono di re di Napoli, tentò di passare con l’Austria. Arrestato, il Bonaparte fu relegato all’<b>Isola d’Elba</b>, di cui fu ironicamente nominato Re, mentre in Francia tornavano sul Trono i Borbone, con <b>Luigi XVIII</b>, fratello minore di Luigi XVI. Nel frattempo i vincitori si riunivano a Vienna per dare un nuovo assetto politico all’Europa. Frattanto però Napoleone, fuggito dall’Isola d’Elba, sbarcò in Francia dove riuscì ancora una volta a raccogliere i francesi attorno a sè. Luigi XVIII fu costretto a fuggire, e le grandi potenze ad interrompere il <i>Congresso di Vienna</i>: il còrso era di nuovo sul trono di Francia! Ci si preparò tutti allo scontro definitivo. Napoleone perdonò il Murat, che tornò a combattere al suo fianco.
Tornato al potere, in soli cento giorni armò ancora un esercito e si preparò alla battaglia decisiva, che avvenne nella piana di <b>Waterloo</b>, in Belgio: da un lato Napoleone, dall’altro l’intera Europa sotto il comando supremo del britannico Duca di Wellington. All’inizio, sembrava che Napoleone stesse vincendo, ma poi fu sconfitto per l’arrivo delle truppe prussiane (e per il tradimento di un suo generale). Il 22 giugno 1815 abdicò in favore del figlio e si rimise nella mani degli inglesi, che decisero di relegarlo in uno scoglio sperduto in mezzo all’Atlantico, l’Isola di <b>Sant’Elena</b>, dove trovò la morte il 5 maggio 1821. È probabile che sia stato lentamente avvelenato dai suoi carcerieri: l’uomo che aveva dominato la storia d’Europa per quasi vent’anni faceva paura anche da prigioniero.<br>
Nel frattempo, in Francia erano tornati definitivamente i Borbone; Gioacchino Murat, dopo aver tentato di sbarcare in Calabria nella speranza di far insorgere il regno in suo favore, era stato catturato e fucilato; in Europa erano state restaurate le antiche monarchie.<br> Per concludere, resta da dire che nonostante la sconfitta e il crollo definitivo, l’opera di Napoleone Bonaparte rimase viva in tutta Europa, e specie in Francia ed in Italia. Durante tutto il corso del secolo XIX, continue rivoluzioni avverranno, nuovi Stati nasceranno, e ovunque si diffusero le idee e le istituzioni rivoluzionarie
portate dai soldati napoleonici in tutta Europa.<br> Per questo Napoleone costituisce sì l’epilogo della Rivoluzione Francese, ma incarna pur sempre in sé l’idea stessa della Rivoluzione: una rivoluzione cominciata nel 1789 a finita nel 1815, che costò due milioni di morti, e che sconvolse l’intera società e la storia europea, e quindi mondiale, trasformandole nel profondo, come potremo ben capire studiando la storia degli ultimi due secoli.</p>

<section class="def">
<h3>Napoleone e la letteratura</h3>
<p>Pochi personaggi come Napoleone hanno acceso la fantasia sia degli scrittori del tempo, sia di coloro che, dopo la sua morte, cercarono di esprimere un giudizio più sereno sulla sua figura. Uno dei romanzieri che contribuirono di più a diffondere il mito di Napoleone fu il francese Henri Beyle (1783-1842), meglio noto con lo pseudonimo di Stendhal. Beyle, che prestò servizio nell’esercito e nell’amministrazione del Bonaparte prima di dedicarsi alla narrativa, descrisse nel suo romanzo La certosa di Parma le vicende di Fabrizio del Dongo, un giovane aristocratico milanese che a diciott’anni fugge di casa e attraversa tutta l’Europa per arruolarsi nell’esercito francese, ma fa in tempo solo ad assistere alla disfatta di Waterloo. Dall’incontro mancato col Bonaparte riceverà tuttavia un desiderio di avventura che l’accompagnerà per tutta la vita. Alle disfatta di Waterloo sono dedicate anche alcune belle pagine del capolavoro dello scrittore francese Victor Hugo (1802-1885), I miserabili. Più critico nei confronti del condottiero fu il poeta italiano Ugo Foscolo (1778-1827), nativo di Zacinto, un’isoletta del Mar Ionio che all’epoca era sotto il dominio della Repubblica di San Marco. Questi, in un primo tempo, quando Napoleone invase la sua patria, lo celebrò come un liberatore, perché veniva a portare le idee della rivoluzione. Ma, dopo il trattato di Campoformio, si accorse che il Bonaparte si preoccupava in primo luogo degli interessi del suo Paese. Pur continuando a battersi al fianco di Napoleone, Foscolo espresse la sua delusione in un celebre romanzo a sfondo autobiografico, Le ultime lettere di Jacopo Ortis. Da ricordare è anche la celebre ode di Alessandro Manzoni (1785-1873) “Il cinque maggio”, nella quale lo scrittore milanese descrive gli ultimi momenti della vita del grande condottiero ormai solo e abbandonato da tutti, che, prima di chiudere gli occhi, si affida all’abbraccio misericordioso di Dio. Il più grande romanzo legato alle vicende dell’età napoleonica fu però opera di un russo: il narratore Lev Tolstoj (1828-1910). In Guerra e pace Tolstoj tracciò un affresco della società russa negli anni dell’invasione napoleonica. I protagonisti del romanzo sono raffinate figure di aristocratici, ma intorno alle loro vicende ruotano quasi seicento personaggi di tutti i ceti sociali e nell’ultima parte del libro assume una crescente importanza l’umile e religioso popolo russo, protagonista della lotta contro l’invasore.</section>

<section aria-label="End">
<a href="epoxides.html">&#171;Epoxides</a>
<a href="index.html">Index</a>
<a href="sulfides.html">Sulfides&#187;</a>
</section>
</article>

</body>
</html>
