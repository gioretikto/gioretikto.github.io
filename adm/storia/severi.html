<!DOCTYPE html>
<html>
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="La dinastia dei Severi"/>
	<title>La dinastia dei Severi</title>
	<link rel="stylesheet" type="text/css" href="../style.css" media="screen">
</head>

<body>

<nav>
	<ul>
		<li><a class="navbar" href="../../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>La dinastia dei Severi</h1>

<p>Alla fine del principato di Augusto (14 d.C.), con le dinastie dei Giulio-Claudi e dei Flavi, l’impero romano si era consolidato, in un processo di integrazione sempre maggiore fra Roma e le province. In questo periodo non erano mancate figure dispotiche (come Caligola, Nerone, Domiziano), ma, fra la fine del I secolo e il 161 d.C., il <b>sistema di successione</b> al potere, basato sull’<b>adozione</b>, garantì una stabilità politica. Gli imperatori cominciarono a scegliere infatti come successore la persona che ritenevano più capace di proseguire la loro opera, senza tenere conto dei legami di parentela: questa nuova fase della storia istituzionale romana, nota come principato adottivo, era cominciata con Nerva (96-98 d.C.), che aveva adottato <a href="traiano.html">Traiano</a>. Sotto Traiano (98-117), all’inizio del II secolo d.C., l’impero aveva raggiunto la sua massima estensione; alla sua morte quello che fu definito il “secolo d’oro” dell’impero prosegue con la dinastia degli Antonini e soltanto all’epoca di <b>Marco Aurelio</b> (161-180 d.C.) cominciarono a manifestarsi i primi segnali di crisi, per la presenza contemporanea di vari fattori: innanzitutto le prime devastanti incursioni dei popoli germanici, poi un accresciuto carico fiscale, infine una terribile epidemia di peste.</p>

<h2>Crisi delle magistrature</h2>

<p>Con la morte di Marco Aurelio, nel 180 d.C., l’impero si trovò coinvolto in lotte sanguinose e profondi rivolgimenti sociali, nel corso dei quali la violenza e la prepotenza dei militari finirono per prevalere sul diritto e sulla tradizione, completando così il processo di formazione di una monarchia assoluta. Da tempo, infatti, il potere dell’imperatore tendeva a sottrarsi sempre più al controllo del senato e dei comizi, i cui compiti si limitavano ormai semplicemente all’approvazione delle proposte imperiali, giuste o ingiuste che fossero. Alla crisi del senato come istituzione va poi aggiunta l’incapacità del popolo di vedere al di là dei problemi quotidiani del lavoro, della sussistenza, del divertimento, e quindi la sua indifferenza alla difesa dei propri diritti e delle proprie libertà. Nel giugno del 193 d.C., dopo dodici anni di pessimo e tristissimo regno da parte di <b>Lucio Aurelio Commodo</b>, figlio di Marco Aurelio, con il quale si era interrotto il “principio dell’adozione del più degno” e si era ritornati al pericoloso sistema della “successione familiare”, riuscì a farsi elevare al soglio imperiale il governatore della Pannonia Superiore, <b>Lucio Settimio Severo</b>, nativo di Leptis Magna (Africa). Con lui ha inizio la <b>dinastia dei Severi</b>, che doveva regnare fino al 235 e cioè fino all’inizio di un nuovo periodo di anarchia.</p>

<h2>La riforma dell’esercito di Settimio Severo</h2>

<p>Il nuovo imperatore si preoccupò innanzitutto di riorganizzare gli eserciti: <b>istituì una milizia stabile ai confini dell’impero</b>, dove poterono stanziarsi anche le famiglie dei soldati; <b>liquidò i pretoriani</b> come corpo privilegiato, in quanto fonte di improvvisi e violenti sovvertimenti, e <b>aumentò il numero dei legionari</b>, che per lo più appartenevano al mondo provinciale, <b>favorendo l’ingresso</b> nelle legioni di numerosi <b>elementi germanici</b>; aprì infine a tutti i soldati l’accesso ai gradi superiori, fino ad allora riservati solo agli Italici, e concesse la cittadinanza a tutti i soldati all’atto dell’arruolamento. In tal modo anche i “barbari” poterono accedere a posti chiave nell’esercito, nell’amministrazione, nella politica. Non aveva in realtà molte alternative Settimio Severo, data l’urgente necessità di rafforzare i quadri e di mantenere alle armi un certo numero di effettivi e data anche la disaffezione e l’indifferenza – nei riguardi dell’esercito, dello stato e delle sue istituzioni – ormai ampiamente diffuse tra la popolazione italica.</p>

<h2>Istituzione dell’annona militare</h2>

<p>Una diretta conseguenza della <b>politica militaristica</b> di Severo fu l’istituzione dell’<b>annona militare,</b> che obbligava ciascun proprietario agricolo a consegnare allo stato una parte del raccolto per il vettovagliamento delle truppe. <br>Poiché la quota da versare era fissa e non era prevista alcuna diminuzione in caso di cattivo andamento stagionale o di pubbliche calamità, ne derivava per i coloni il pericolo continuo di perdere ogni avere, per soddisfare le pressanti richieste dei funzionari imperiali.<br> Di qui un progressivo aumento dei casi di <b>abbandono della terra</b>, con conseguente <b>impoverimento delle campagne</b> e un’intensificazione del negativo fenomeno dell’<b>urbanesimo</b>.</p>

<div class="def">
<p id="annona"><b>Annona</b> - Originariamente l’annona – termine latino, derivato dal nome attribuito alla dea delle biade prodotte nell’anno e indicante anche il sistema di approvvigionamento dell’Urbe e della penisola italiana – consisteva in requisizioni di tipo fiscale che lo stato imponeva alle province. Queste, infatti, erano tenute a fornire al consumo dei Romani e dei municipi italiani una certa quantità annuale di grano, olio, carne, vino ecc. Parte di tali derrate era destinata alla distribuzione a basso prezzo, il resto era venduto a prezzi di mercato. Nel tardo impero, oltre alla raccolta di vettovaglie per l’esercito (annona militare), il termine annona venne a significare la distribuzione gratuita da parte dello stato di generi alimentari ai cittadini privi di mezzi di sussistenza. Nel corso del IV secolo coloro che avevano diritto alle distribuzioni annonarie nella città di Roma erano circa 200.000 cittadini, su un totale probabile di 800.000: una percentuale considerevole, che denota la difficile situazione economica in cui versava la capitale dell’impero e più in generale la penisola italica.</p>
</div>

<h2>Le Campagne contro i Parti e i Caledoni</h2>

<p>Sul piano della politica estera Severo dovette affrontare tutta una serie di problemi riguardanti i sempre più difficili rapporti tra Romani e barbari e nello stesso tempo impegnarsi in Oriente contro i Parti e nella Britannia contro Caledoni, che riuscì a respingere oltre il Vallo di Adriano.</p>

<figure>
<img src="img/arco_settimo_severo.png" alt="Arco di settimo severo"/>
<figcaption>Dopo la vittoria sui Parti, i Romani eressero in onore di Settimio Severo un arco di trionfo, visibile ancora oggi a Roma.</figcaption>
</figure>

<h2>La politica interna</h2>

<p id="Caracalla">Sul piano della politica interna, egli prese una decisione di particolare significato politico: quella cioè di scegliere come successore il proprio figlio tredicenne <b>Marco Aurelio Antonino</b>, soprannominato <b>Caracalla</b> (dal nome di una tunica gallica che egli prediligeva); Caracalla nacque a <i>Lugdunum</i> (l'odierna Lione, in Francia), nella Gallia Lugdunense, il 4 aprile del 188, figlio di Lucio Settimio Severo, di origini puniche e berbere per parte paterna e italiche per parte materna (la nonna paterna, Fulvia Pia, apparteneva alla <i>gens Fulvia</i>), governatore della provincia gallica al tempo della sua nascita e divenuto poi imperatore nel 193, e della siriaca Giulia Domna, augusta e detentrice, durante il dominato del marito prima e del figlio dopo, di un potere politico mai raggiunto prima da una donna all'interno dell'impero. Aveva un fratello minore, Publio Settimio Geta. </p>

<p>Fra il malumore e il risentimento di tutta l’aristocrazia senatoria che temeva, dopo l’esperienza di Commodo, di vedere di nuovo sostituito il principio dell’adozione con quello meno sicuro della successione familiare. <br>D’altra parte, a rendere ancora più profondo il malcontento, contribuì la tendenza di Settimio a <b>indebolire</b> con ogni mezzo la <b>superstite potenza del senato</b>, favorendo il ceto equestre, valorizzando le province al punto di equipararle all’Italia e instaurando una vera e propria monarchia militare. Il più celebre giurista del tempo, Papiniano, ebbe l’incarico di legittimare con il diritto la nuova politica assolutistica dell’imperatore. I tempi, infatti, precipitavano e la collaborazione imperatore-senato appariva destinata a restare un ricordo ormai lontano: malgrado le resistenze opposte, malgrado qualche sporadico tentativo di arginare la situazione contro il pericolo del militarismo dilagante, fu inevitabile per il senato riconoscere a un certo momento la propria sconfitta dinanzi al prevalere dell’elemento militare e delle province in lotta per il primato.</p>


<div class="def">
<h3>Ceto Equestre</h3>

<p>Già nella Roma repubblicana il <b>ceto equestre</b> costituiva un ben distinto ceto sociale, che si era arricchito con gli affari in seguito alle grandi conquiste. Nella classe dei cavalieri figuravano appaltatori, banchieri, usurai, esattori di tasse: un notevole guadagno derivava infatti ai cavalieri dalla riscossione delle imposte per conto dello stato. Ma c’erano anche coloro che aspiravano a ricoprire cariche pubbliche e a inserirsi nelle file dell’aristocrazia senatoriale. Aspirazione che si realizzò nel periodo della Roma imperiale, quando dalla classe dei cavalieri emersero i cosiddetti homines novi, gli uomini nuovi, coloro che per primi nella loro famiglia riuscirono a ricoprire le cariche di funzionari dello stato, di prefetti del pretorio, di governatori delle province e infine anche di senatori, dopo che per l’accesso al senato non esistettero più barriere e distinzioni.</p>

</div>

<h2>Nell'impero si diffondono nuove religioni</h2>

<p id="Mitra">I Severi, come del resto gli imperatori che li avevano preceduti, davano molta importanza alla <b>religione tradizionale</b>, ritenuta un fattore di coesione sociale. Consentivano però che si praticassero anche altri culti, a patto che si onorassero pubblicamente gli dèi tradizionali. <br>In questo periodo si verificò una notevole adesione <b>ai culti di origine ellenica</b> e <b>orientale</b>. Alcuni di essi erano comunque noti da tempo ai Romani: essi infatti si limitarono ad aumentare il numero degli adepti. Altri culti invece fiorirono proprio intorno al II secolo. È il caso del <b>culto di Mitra</b>, divinità indoiranica della luce, che fu molto ben accetto a Roma, ma si diffuse in special modo in ambiente militare, tra i legionari stanziati lungo tutte le frontiere orientali. <br>I Severi favorirono la popolarità del dio Mitra: così il mitraismo divenne una delle religioni dell’impero, in larga misura religione dell’esercito (per alcune sue accentuate caratteristiche di mascolinità) e seria concorrente del cristianesimo.</p>

<div class="def">

<h3>Le religioni “misteriche” di origine orientale</h3>

<p>Ciò che i cristiani hanno tardivamente chiamato paganesimo era costituito in realtà da un mosaico di culti, da un insieme di <b>diverse religioni</b>. C’era anzitutto la religione romana propriamente detta, ellenizzata già in età molto antica, indissolubilmente legata allo stato, oltre che agli dèi di Roma. C’erano poi le religioni misteriche orientali, che, veicolate dai soldati, dagli amministratori e dai commercianti, si erano insediate a Roma già a partire dalla fine del III secolo a.C. I “misteri” erano culti segreti, riservati agli iniziati: gli adepti erano vincolati al segreto nei confronti dei non iniziati. Esse ebbero grande seguito nella Roma dell’Alto impero, quando il cristianesimo era ancora minoritario. <br>Grande diffusione dal II al IV secolo ebbe soprattutto il <b>culto di Mitra</b>. Nella religione iranica (mazdeismo), riformata da Zarathustra attorno al 600 a.C., Mitra, dio della luce, era un ausiliario del dio supremo, Ahura Mazda, nella lotta contro il Male (le tenebre): era perciò un dio di giustizia e verità. Secondo il mito, alle origini del mondo Mitra sgozzò il toro primordiale, dal cui sangue nacque la vita, quindi ascese al cielo per unirsi in un banchetto sacro con il Sole. <br> I seguaci di Mitra dovevano identificarsi con il dio, tentando di imitarne la vita attraverso i riti misterici: negli edifici del culto, talora sotterranei, talora in <b>grotte</b>, venivano effettuate delle prove di coraggio, dei <b>riti di iniziazione</b> e, come culmine, un banchetto sacro. Oltre a precetti etici, il mito di Mitra offriva probabilmente all’iniziato anche l’aspettativa di un futuro migliore e della <b>salvezza</b> per mezzo della comunione con il dio della luce. Nel mito di Mitra manca l’elemento femminile e il suo culto non era permesso alle donne. Era una religione tipica di gente guerriera: ciò spiega anche la sua diffusione tra i legionari romani.<br> Come quello di Mitra, anche il culto proveniente dall’Asia Minore relativo a <b>Cibele, la Grande Madre</b>, aveva un carattere “salvifico”: dopo una iniziazione, che proseguiva per vari livelli, esso prometteva una rinascita. E, in generale, proprio questo avevano in comune tutti i culti misterici: a differenza della religione tradizionale, cercavano di dare una risposta agli interrogativi e alle inquietudini che percorrevano la società romana, indicavano cioè un <b>senso all’esistenza</b>, offrivano valori in cui credere e <b>speranze</b> di sopravvivenza ultraterrena</p>

</div>

<h2>L’assassinio di Geta</h2>

<p>Dopo diciassette anni di governo, nel corso dei quali aveva accumulato un’immensa ricchezza (aveva per la prima volta creato un proprio <i>patrimonium privatum</i> o “cassa personale”), Settimio Severo morì a Eboracum (l’odierna York) nel 211 d.C. durante un’azione di guerra contro i Britanni ribelli, lasciando il trono ai suoi due figli, Caracalla e Geta (negli ultimi tempi aveva ritenuto opportuno associare il secondo al primo). Caracalla però, per poter regnare da solo, uccise il fratello insieme a molti suoi sostenitori, tra i quali lo stesso Papiniano, che, secondo la tradizione, si era rifiutato di giustificare in senato la follia del fratricidio.</p>

<h2>Costituzione antoniniana o editto di Caracalla</h2>

<p>Il breve regno di Caracalla, oltre che per le sue crudeltà (si mostrò liberale soltanto verso i soldati e i ceti meno abbienti, gli unici disposti ad appoggiare le sue tendenze assolutistiche in cambio di donativi e di feste), è soprattutto ricordato per la promulgazione della <b><i>Constitutio Antoniniana</i></b>, così detta perché dopo l'adozione Caracalla aveva assunto il nome di Marco Aurelio Antonino, meglio conosciuta come editto di Caracalla (212 d.C.), che estendeva la cittadinanza romana alla quasi totalità degli abitanti liberi dell’impero e veniva quindi a segnare ufficialmente la conclusione del secolare processo di parificazione e di romanizzazione del mondo mediterraneo, auspicato da Giulio Cesare e perseguito, sia pure parzialmente, da Nerone, Traiano e Adriano.</p>

<h2>Conseguenze dell’editto di Caracalla</h2>

<p>A proposito di questo editto va osservato che il giovane imperatore non fu indotto a promulgarlo da ragioni politiche o da sentimenti di generosità, bensì dal desiderio di estendere a tutti i nuovi cittadini il pagamento dell’imposta di successione e delle tasse sulla liberazione degli schiavi stabilite da Augusto per i soli Romani. D’altra parte, l’iniziativa di Caracalla contribuì alla diffusione in tutto l’impero non solo della legge di Roma, ma anche della sua lingua e della sua cultura giuridica, ormai non più prerogativa di una ristretta comunità, ma patrimonio comune di tutte le genti. Ecco perché è stato opportunamente osservato che l’editto di Caracalla ha un’importanza storica grandissima: segna la fine dello stato romano fondato sull’istituzione del senato come rappresentante del volere del popolo e l’inizio di un periodo estremamente incerto.</p>

<h2>Morte di Caracalla e nuova fase di anarchia</h2>

<p>Caracalla morì alcuni anni dopo l’emanazione dell’editto, nell’aprile del 217 d.C., ucciso dai suoi stessi soldati durante una campagna in Oriente contro i Parti. Alla sua scomparsa seguirono nuove lotte civili, nel corso delle quali vennero eletti dai soldati imperatori di limitate capacità politiche e militari e scarse doti morali quali Eliogabalo (218-222), nipote di Caracalla, e Alessandro Severo (222-235), con il quale termina la dinastia dei Severi. Si ritornò così ai tempi del dispotismo militare, e quindi a una nuova e più grave anarchia, che durò trentatré anni, dal 235 al 268 d.C.</p>

<h2>Verso la Crisi</h2>

<p>Oltre che dall’anarchia militare, questo periodo fu caratterizzato da gravi difficoltà ai confini dell’impero, sia lungo il fiume Reno, da dove premevano Franchi e Alemanni, sia lungo il Danubio, minacciato dalle incursioni dei Goti. Tutto questo insieme di fattori furono allo stesso tempo causa e conseguenza di una lunga fase di decadenza economica e di degrado sociale, indicata dagli storici come crisi del III secolo.</p>

<section aria-label="End">
<a href="comparative_sup.html">&#171; The comparative of superiority</a></p>
<a href="index.html">Index</a>
<a href="diocleziano.html">Diocleziano &#187;</a>
</section>

</article>

</body>
</html>
