<!DOCTYPE html>
<html>
<head>
  <meta charset="utf-8">
  <meta name="viewport" content="width=device-width, initial-scale=1.0"> 
  <meta name="description" content="Tito"/>
  <title>Tito</title>
  <link rel="stylesheet" type="text/css" href="../style.css" media="screen">
</head>

<body>

<nav>
  <ul>
    <li><a class="navbar" href="../index.php">Home</a></li>
    <li><a class="navbar" href="../documentation.html">Documentation</a></li>
  </ul>
</nav>
      
<div class="content">

<h1>Tito</h1>

<p>Nel 79, alla morte di Vespasiano, Tito fu eletto imperatore. In quello stesso anno furono distrutte Pompei, Ercolano e Stabia da un’eruzione del Vesuvio , mentre l’anno successivo un ampio incendio divampò a Roma. In entrambe le circostanze Tito diede prova di generosità, contribuendo al risanamento dei danni. Tito fu poi particolarmente apprezzato per la sua clemenza: durante il suo regno non vi fu nessuna condanna a morte. Per questi motivi Tito fu addirittura definito “delizia del genere umano”. L’imperatore morì ell’81, dopo soli due anni di governo.</p>

<h2>Storia degli ebrei</h2>

<p>La storia degli Ebrei è raccontata dalla Bibbia, un libro religioso che contiene anche notizie storiche. Secondo la Bibbia, il patriarca (capo di tribù) Abramo, ubbidendo al comando di Dio, lasciò con la sua gente la città di Ur, in Mesopotamia, per trasferirsi in Palestina, la terra che Dio stesso gli aveva promesso. Ciò avvenne all’inizio del II millennio a.C., probabilmente nel XIX secolo a.C. Successivamente gli Ebrei, spinti dalla carestia, si spostarono in Egitto e qui vissero in pace fin quando cominciò contro di loro una persecuzione: era il XIII secolo a.C. Intrapresero allora, sotto la guida di un grande capo, Mosè
, il viaggio di ritorno in Palestina: questo viaggio è detto esodo. Prima di giungere nella terra promessa, gli Ebrei vagarono molti
anni nel deserto e, sul monte Sinai, Mosè ricevette da Dio le Tavole della Legge. In Palestina le tribù si riunirono sotto un unico re: nacque così il regno di Israele, che fu glorioso sotto i re Davide e Salomone (X secolo a.C.). Ma dopo la morte di Salomone il regno si divise in due deboli staterelli: Israele e Giuda. Nel 722 a.C. Israele fu conquistato dagli Assiri. Nel 587 il re babilonese Nabucodonosor conquistò Gerusalemme, capitale di Giuda, distrusse il tempio e deportò la popolazione in Babilonia: gli Ebrei deportati poterono rientrare in Palestina solo nel 538. Nel I secolo a.C. il paese passò sotto il controllo dei Romani. Gli Ebrei si ribellarono più volte: una rivolta, nel 70 d.C. , si concluse con una nuova distruzione del tempio di Gerusalemme da
parte dell’imperatore romano Tito. Da allora si intensificò la diaspora, cioè la dispersione degli Ebrei in tutto il mondo conosciuto.</p>

<p>Il centro nel quale e attorno al quale la vita della comunità ruotava era la sinagoga: luogo di preghiera e di riti religiosi, tribunale, scuola, riparo per gli occasionali viandanti, granaio, sede di assemblea politica. Durante lo <i>Shabbat</i> (sabato) qui tutta la comunità si radunava: i maschi sedevano di fronte all’arca preziosa, che custodiva i rotoli di pergamena della <i>Toràh</i>
(i primi cinque libri della Bibbia). Le donne occupavano una galleria al piano superiore. Il servizio religioso era lungo: c’erano letture dei testi sacri, canti, recitazioni, musiche. Finito il rito, uomini, donne e bambini sostavano nel cortile della sinagoga e parlavano fra di loro: si facevano osservazioni sul rito appena concluso o si cercava di interpretare qualche oscuro passo della Bibbia, ma ci si informava anche del prezzo della carne e della verdura, si criticavano le decisioni dei governanti, si chiacchierava, si commentavano le ultime novità. Dopo la sinagoga, la famiglia era un altro centro di intensa vita della comunità. Parecchi documenti ci raccontano di fidanzamenti, di celebrazioni di matrimoni, di nascite, di guarigioni da malattie, di case nuove inaugurate. Oltre al sabato il calendario ebraico prevede numerose feste, ispirate all’antica storia degli Ebrei.
La festa più grande è quella di Pasqua (Pesah) che celebra l’uscita dall’Egitto e dura una settimana. Durante questo periodo si mangia solo pane azzimo, cioè non lievitato, a ricordo di quello che gli Ebrei portarono con sé fuggendo dall’Egitto. Il dono delle Tavole della Legge a Mosè sul monte Sinai è festeggiato cinquanta giorni dopo Pasqua, il giorno di Pentecoste (Shavuot). Il lungo periodo trascorso dagli Ebrei nel deserto sotto tende o capanne è ricordato invece dalla festa di Capanne (Sukkot). Feste gioiose sono quelle di Chanukkà e di Purim. La prima commemora la vittoria dei re Maccabei (il nome significa i Martelli, con riferimento alla loro forza) sugli invasori stranieri che avevano profanato il Tempio. In occasione di Chanukkà ci si scambiano doni e la sera si gioca in famiglia. Purim celebra il coraggio di Ester, la donna che in Persia salvò gli Ebrei dal massacro. È una festa allegra: tutti preparano dolci e confetti e i bambini si mascherano e fanno scherzi. Lo <b>Yom Kippur</b>, che si celebra dieci giorni dopo il Capodanno ebraico, è invece una festa solenne. È un giorno di digiuno completo, in cui ognuno deve fare il bilancio dell’anno trascorso e domandare perdono delle proprie colpe. È una festa molto sentita: molti Ebrei osservano solo questa.</p>

<p>Dopo la distruzione del secondo tempio di Gerusalemme (70 d.C.) la diaspora si intensifica e porta gli Ebrei a disperdersi in tutto il mondo conosciuto. Dovunque le comunità ebraiche difendono le proprie tradizioni religiose, ma partecipano anche attivamente alla vita economica, culturale e politica delle località in cui vivono. Tra il 1200 e il 1400 però, in molte città italiane e straniere vengono istituiti dei ghetti, zone delimitate e fisicamente chiuse dove le comunità ebraiche sono costrette a vivere.
Nel 1550 papa Paolo IV con questa bolla (Il nome di bolla deriva dal latino «bulla», che si riferisce al sigillo di piombo posto in una capsula metallica, poi passato ad indicare il documento stesso) pone dei limiti alla libertà degli Ebrei. Ecco alcune restrizioni cui sono sottoposti:</p>

<ul>
	<li><p>Tutti gli Ebrei dovranno abitare in un’unica strada o, se non sufficiente, in due o più strade vicine e separate dalle abitazioni dei cristiani.</p></li>
	<li><p>Dovranno portare un segno di distinzione ben visibile.</p></li>
	<li><p>Non potranno tenere in casa servitù cristiana.</p></li>
	<li><p>Dovranno evitare ogni familiarità con i cristiani con i quali è proibito parlare, scherzare o fare convivio.</p></li>
	<li><p>Le scritture contabili dovranno essere in lingua latina e in volgare.</p></li>
	<li><p>Potranno svolgere unicamente l’attività di commercio di roba vecchia e non traffico in generi alimentari.</p></li>
	<li><p>Ogni qualvolta non osserveranno le suddette norme verranno puniti.</p></li>
</ul>

<section>
<a href="vespasiano.html">&#171; Vespasiano</a>
<a href="index.html">Index</a>
<a href="domiziano.html">Domiziano &#187;</a>
</section>

</div>

</body>
</html>
