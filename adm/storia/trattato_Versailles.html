<!DOCTYPE html>
<html lang="it">
<head>
	<meta charset="utf-8">
	<meta name="viewport" content="width=device-width, initial-scale=1.0">
	<meta name="description" content="Il trattato di Versailles">
	<title>Il trattato di Versailles</title>
	<link rel="stylesheet" type="text/css" href="../style.css" media="screen">
</head>

<body>

<nav>
	<ul>
		<li><a class="navbar" href="../index.html">Home</a></li>
		<li><a class="navbar" href="index.html">Index</a></li>
	</ul>
</nav>

<article>

<h1>Il trattato di Versailles</h1>

<p>Il <b>trattato di Versailles</b> (28 giugno 1919), con cui vennero sancite le clausole della pace con i tedeschi, imponeva alla Germania:</p>

<ul>
	<li><p>a cessione di tutte le colonie (che vennero spartite tra Francia e Gran Bretagna) e la restituzione dell’<b>Alsazia</b> e della <b>Lorena</b> alla Francia;</p></li>

	<li><p>la cessione di diversi territori alla <b>Polonia</b> (ricostruita come nazione indipendente), con la creazione del “corridoio di Danzica”, cioè di una striscia territoriale che assicurava allo Stato polacco uno sbocco sul Baltico (il porto di Danzica appunto), separando la Prussia orientale dalla Germania;</p></li>

	<li><p>la concessione alla Francia per 15 anni del diritto di sfruttamento del <b>bacino minerario della Saar,</b> strategicamente rilevante per le sue riserve carbonifere e per gli importanti complessi siderurgici;</p></li>

	<li><p>imponenti <b>riparazioni di guerra</b> (132 miliardi di marchi oro, da pagare in 30 anni). Particolarmente severe nel trattato erano le clausole che riguardavano il settore
militare, con le quali si stabiliva:</p></li>

	<li><p>la <b>smilitarizzazione della Renania</b> (al confine con Belgio e Francia), i cui stabilimenti dedicati alla produzione bellica dovevano essere riconvertiti in industrie civili, e l’occupazione militare per 15 anni della fascia sulla riva sinistra del Reno da parte di truppe dell’Intesa;

	<li><p>lo <b>smantellamento</b> pressoché totale della <b>flotta militare</b>, ridotta a poche unità, e dell’<b>aeronautica</b>;</p></li>

	<li><p>la <b>riduzione</b> degli effettivi dell’<b>esercito</b> a non più di 100 000 uomini con l’abolizione della coscrizione obbligatoria.</p></li>

</ul>

<h2>I trattati di Saint-Germain, di Neuilly e del Trianon</h2>

<p>Il trattato di Versailles stabilì gli accordi relativi al destino della Germania; per quanto riguardava la pace con gli altri paesi, dal giugno 1919 all’agosto 1920 furono siglati trattati che presero il nome dalle località in cui furono elaborati: <b>Saint-Germain</b> per la pace con l’Austria, <b>Neuilly</b> per gli accordi con la Bulgaria, <b>Trianon</b> per quelli con l’Ungheria, <b>Sèvres</b> per le trattative con la Turchia.</p>

<p>Con il <b>trattato di Saint-Germain</b> (10 settembre 1919), la nuova repubblica austriaca venne fortemente ridimensionata dal punto di vista territoriale e demografico rispetto all’Impero asburgico, vedendo la sua popolazione ridursi a sei milioni di abitanti (si consideri che nel primo decennio del secolo l’Impero austro-ungarico aveva superato i 48 milioni). Sulle ceneri dell’Impero sorsero nuove nazioni: oltre all’Austria, l’<b>Ungheria</b> – la cui indipendenza fu sancita con il trattato del Trianon (4 giugno 1920) –, la <b>Repubblica cecoslovacca</b> e il Regno dei serbi, croati e sloveni (che dal 1929 avrebbe assunto il nome di <b>Regno di Iugoslavia</b>).  L’Austria cedette inoltre alcuni territori alla Polonia, alla Romania e all’<b>Italia</b>. A quest’ultima andavano il Trentino, l’Alto Adige, Trieste e la penisola dell’Istria; altre richieste italiane, riguardanti la Dalmazia e la città di Fiume, non furono invece soddisfatte. <br> Con il <b>trattato di Neuilly</b> (27 novembre 1919) venne riconosciuta l’indipendenza della <b>Bulgaria</b>, che tuttavia dovette cedere la Tracia alla Grecia, la Macedonia alla Iugoslavia e la Dobrugia alla Romania, ridurre il proprio esercito a 20 000 uomini e pagare una pesante riparazione di guerra.</p>

<h2>Il Trattato di Sèvres</h2>

<p>Un altro momento importante nel riassetto internazionale del dopoguerra fu rappresentato dalla sottoscrizione del <b>trattato di Sèvres</b> (10 agosto 1920), in cui venne stabilito dalle potenze vincitrici il nuovo assetto della <b>Turchia</b>, la nazione sorta dalla <b>dissoluzione dell’Impero ottomano</b>. Lo Stato turco risultò composto dalla sola Istanbul – nella sua parte europea – e dalla penisola anatolica, vedendo la sua popolazione ridimensionata a circa otto milioni di abitanti. Dovette cedere alla Gran Bretagna, sotto la formula di “mandato” della Società delle Nazioni, il controllo della <b>Palestina</b> e dell’<b>Iraq</b>, e alla Francia quello del <b>Libano</b> e della <b>Siria</b>. Altri territori (le città di Smirne e Adrianopoli e parte della Tracia) furono posti sotto l’amministrazione della Grecia. Gli stretti del Bosforo e dei Dardanelli passarono sotto il controllo inglese e vennero aperti alla navigazione internazionale. Analogamente, finirono nell’orbita britannica la <b>penisola araba</b>, lo <b>Yemen</b> e la <b>Transgiordania</b>.</p>

<h2 id="pace">La Revisione  della pace di Brest-Litovsk</h2>

<p>La conferenza di pace di Parigi rivide le clausole della pace di Brest-Litovsk che la Germania aveva stabilito due anni prima nella condizione di vincitrice ai danni della Russia. Quest’ultima, pur di uscire dal conflitto, aveva dovuto accettare la perdita di Ucraina, Polonia, Finlandia, Estonia, Lettonia e Lituania. In realtà, soltanto l’<b>Ucraina</b> ritornò all’ex Impero zarista, mentre la Polonia, la Finlandia e le tre province baltiche (Estonia, Lettonia e Lituania) divennero altrettante repubbliche indipendenti. L’obiettivo delle potenze occidentali era quello di <b>isolare la Russia bolscevica</b> creando un “<b>cordone sanitario</b>” (come si disse nel gergo diplomatico dell’epoca) di Stati anticomunisti, cioè una “barriera” che la separasse dal resto dell’Europa evitando il dilagare del comunismo al di fuori dei suoi confini. I leader politici riuniti in Francia temevano infatti l’influenza che il partito di Lenin, autoproclamatosi rappresentante dei lavoratori, avrebbe potuto esercitare nei confronti del socialismo mondiale, e pertanto decisero di agire in modo tale da contenere un possibile contagio rivoluzionario.</p>

<section aria-label="End">
<a href="epoxides.html">«Epoxides</a>
<a href="index.html">Index</a>
<a href="sulfides.html">Sulfides»</a>
</section>

</article>

</body>
</html>
