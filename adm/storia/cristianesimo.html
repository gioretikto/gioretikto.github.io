<!DOCTYPE html>
<html lang="it">
<head>
 <meta charset="utf-8">
 <meta name="viewport" content="width=device-width, initial-scale=1.0"> 
 <meta name="description" content="Cristianesimo"/>
 <title>Cristianesimo</title>
 <link rel="stylesheet" type="text/css" href="../style.css" media="screen">
</head>

<body>

<nav>
    <ul>
        <li><a class="navbar" href="../index.html">Home</a></li>
        <li><a class="navbar" href="index.html">Index</a></li>
    </ul>
</nav>
   
<div class="content">

<h1>Cristianesimo</h1>

<h4>La Palestina al tempo di Gesù</h4>

<p>Quando Gesù nacque il re della Palestina era <b>Erode</b>, un uomo duro ma molto abile. La Palestina formava allora un regno autonomo, il regno di Giudea, governato dalla dinastia ebraica degli Asmonei. Erode, che ricostruì il Tempio di Gerusalemme facendone un edificio grandioso, fu influenzato fortemente dalla cultura ellenistica e fece edificare sontuose residenze di ispirazione greca. I suoi successori non riuscirono a governare efficacemente, e per questo i romani nel 6 d.C. decisero di fare della Palestina una provincia, lasciando autonoma una parte del vecchio regno. I romani controllavano da tempo la Palestina: nel 63 a.C. Pompeo aveva marciato su Gerusalemme ed era entrato nel Tempio; benché non lo avesse saccheggiato, gli ebrei avevano sentito questo gesto come una violazione.</p>

<h4>Il governo della Palestina e i rapporti con i romani</h4>

<p>Nella Palestina del I secolo le comunità giudaiche presentavano al loro interno molte differenziazioni, sia nel rapporto con la tradizione biblica, sia nell’atteggiamento da tenere nei confronti dei nuovi dominatori, i romani, ormai padroni di un impero mondiale e molto più forti di tutti i loro predecessori nel Vicino Oriente. I re di Giudea e i romani rappresentavano i poteri secolari, terreni, con i quali era necessario fare i conti, ma erano i sacerdoti e gli interpreti della Legge che reggevano la vita degli ebrei. Questi tendevano a considerare il potere religioso più importante di quello temporale. Il <b>sinedrio</b>, formato da sacerdoti, scribi e anziani, era il loro organo di governo e aveva ampi poteri in materia civile, religiosa e giudiziaria. Esso era presieduto dal più eminente tra gli anziani, che
portava il titolo di <i>nasi</i> (principe). I romani non interferivano in questo ordine, dato che la classe dirigente locale era disposta a collaborare, e non entravano in questioni estranee ai loro interessi vitali, che erano soprattutto l’ordine e la sicurezza. Durante il I secolo a.C. e al tempo di Gesù gli ebrei ricevettero notevoli privilegi, come l’esenzione da alcune tasse e dal servizio militare. Tali privilegi riguardarono anche gli ebrei della <b>diaspora</b>* sparsi tra Africa settentrionale e Asia Minore, e qualche piccolo gruppo a Roma.</p>

<p>I primi anni della vita di Gesù La famiglia di Gesù aveva un’attività artigianale ed era originaria di Betlemme, una città della Giudea a sud di Gerusalemme. Gesù crebbe però a Nazareth, nella fertile Galilea. Lasciata la città della sua infanzia e giovinezza avvenne l’incontro con Giovanni Battista, un personaggio di fondamentale importanza; è molto probabile che egli appartenesse alla setta
 o che comunque fosse influenzato dalla loro dottrina. Giovanni Battista aveva scelto di svolgere la sua missione in isolamento, nel deserto, e il battesimo che impartiva con l’acqua del Giordano era un rito di purificazione e di espiazione. La sua predicazione influenzò probabilmente la formazione di Gesù: Giovanni Battista si rivolgeva infatti ai peccatori e agli impuri come successivamente avrebbe fatto lo stesso Gesù. Tornato in Galilea, Gesù cominciò la sua predicazione tra i villaggi di pescatori sulle rive del lago di Tiberiade e fece i primi miracoli, a conferma del suo messaggio di salvezza; successivamente decise di recarsi a Gerusalemme. Fu, questa, una decisione di enorme importanza: Gesù lasciava le campagne e il deserto, i luoghi della predicazione di Giovanni, per portare il suo messaggio in città, nel cuore della fede e dello stato degli ebrei, dove si trovava il Tempio con i sacerdoti e i farisei, custodi della Legge della Torah. La città era, non dimentichiamolo, il cuore della civiltà greca e romana.</p>
 
<h4>Gesù a Gerusalemme</h4>

<p>Il viaggio verso Gerusalemme fu trionfale; Gesù fu accolto ovunque con simpatia e rispetto e il suo ingresso in città fu una festa.  Nella sua predicazione egli non si allontanava dalla tradizione ebraica tanto da attirare su di sé una condanna esplicita; il suo messaggio conteneva numerosi elementi nuovi e potenzialmente dirompenti, ma nell’atmosfera della Palestina di quel tempo la sua radicale critica all’Antico Testamento non apparve immediatamente chiara. A Gerusalemme, però, il confronto con i sacerdoti e i farisei fu inevitabile. La contestazione di Gesù al Tempio popolato di mercanti fu esplicita; soprattutto, fu considerata pericolosa la sua posizione riguardo alla Legge della Torah: egli ne predicava il superamento attraverso la fede in lui, il Figlio di Dio venuto a salvare il mondo. Da quello che possiamo capire, data la scarsità di fonti, la questione che si pose al sinedrio fu di natura più politica che religiosa. I componenti del sinedrio lo interrogarono più volte sui suoi insegnamenti, e non riuscendo a trovare le ragioni per una condanna cercarono anche di tendergli tranelli, come quando gli chiesero se era disposto a rispettare il governo di Roma (Gesù rispose con la celebre frase “date a Cesare quel che è di Cesare e a Dio quel che è di Dio”). In realtà nessuno sapeva bene che cosa il profeta Gesù volesse davvero, e quando si sparsero voci sulla sua aspirazione a diventare re dei giudei i suoi avversari poterono spiegarsi i suoi comportamenti, altrimenti per loro incomprensibili.</p>

<h4>La predicazione</h4>

<p>Gesù guardava ai poveri, ai diseredati, alle donne, ai peccatori e alle peccatrici, si rivolgeva ai samaritani, esclusi dal contatto con la Legge ebraica. Non escludeva i ricchi, né li condannava per le loro ricchezze; osservava però che per loro la salvezza sarebbe stata più difficile. Gesù non predicava una rivoluzione sociale e accettava la realtà del governo romano. Il suo insegnamento si riferiva alla salvezza ultima del mondo, non alla trasformazione della realtà in atto; era un messaggio che andava oltre la comunità ebraica e i suoi problemi intorno all’osservanza della Legge; in questo senso aveva un contenuto estremamente innovativo, e rivoluzionario sul piano etico-religioso. Non rifiutava né negava le radici ebraiche, la tradizione, l’alleanza, il patto con Dio di Abramo e Mosè, ma proponeva una nuova alleanza, un nuovo patto. La condanna e la crocifissione La popolarità di Gesù e la sua abilità nel respingere le accuse di empietà, cioè di essersi allontanato dalla Legge, posero alla fine un problema politico. Il sinedrio decise per la condanna di Gesù, da molti identificato con il Messia, come bestemmiatore e uno dei suoi seguaci, Giuda, lo consegnò alle guardie. Il sinedrio però non volle condannare direttamente Gesù: i giudici ebrei lo consegnarono al governatore romano, che era l’unico che poteva decretare la pena capitale mediante la crocifissione, una punizione infamante riservata ai colpevoli più abietti. Il governatore era allora Ponzio Pilato, un tipico esponente della classe dirigente romana, attento agli equilibri di potere. Pilato sapeva bene che il sinedrio era l’autorità ufficiale della
comunità  ebraica,  garante  dell’ordine  e  rispettosa  del  governo  di  Roma,  almeno  sul  piano formale. Decretò quindi la condanna di Gesù, rendendo chiaro che gli era stata chiesta. Manteneva così l’ordine costituito, bene supremo del governo romano. Gesù aveva poco più di 30 anni: si era nell’ultimo periodo del regno di Tiberio (14-37 d.C.). Ponzio Pilato non condivideva l’accanimento del sinedrio, maturato per dissensi religiosi che un romano non poteva certo considerare crimini. I romani però temevano gli agitatori e i ribelli: sulla croce Pilato fece scrivere la frase “re dei giudei”, un’espressione di scherno che voleva mettere in evidenza come per i romani Gesù fosse un agitatore, e non certo il primo, che aspirava al potere attraverso l’attività profetica. Questo era un concetto che tutti potevano comprendere.</p>

<h4>La resurrezione e la figura di Gesù</h4>

<p>Tutte le testimonianze più antiche parlano dell’evento fondamentale del cristianesimo: la resurrezione. Questa sanzionava la profonda distanza di Gesù dai profeti ebrei perché dimostrava la natura divina del Messia: dopo la sua morte, Gesù era stato visto dai discepoli e si era intrattenuto con loro prima di ascendere in cielo. </p>

<p>I Vangeli, come indica il loro nome (<i>euangelion</i> vuol dire, in greco, “buona novella”), sono il racconto della predicazione di Gesù per la salvezza del mondo. Gli evangelisti, riconosciuti successivamente dalla Chiesa come autentici depositari – e quindi estensori – della predicazione originaria, si concentrano soprattutto sulla ricerca a partire dal momento in cui Gesù cominciò la sua missione; in particolare, essi raccontano i suoi ultimi giorni, la crocifissione e la resurrezione,  considerati  il  compimento  della  sua  missione,  e  parlano  dei  tre  anni  circa  nei  quali predicò come maestro, come altri profeti nel mondo ebraico. La parte precedente della vita di Gesù – la nascita, l’intervento dello Spirito Santo, i miracoli – appartengono a una elaborazione successiva, quando Gesù era già venerato come Figlio di Dio. Distinguere il piano storico da quello della fede non è facile ed è materia sulla quale si esercita ogni metodo di ricerca. La discussione, assai importante, non è però decisiva per comprendere la straordinaria rilevanza che l’opera del fondatore del cristianesimo ha assunto per la storia universale, al di là del significato che la figura di Gesù ha per i fedeli.</p>
 
<h2>I NOMI E GLI APPELLATIVI DI GESÙ </h2>

<p><b>Gesù</b> (in ebraico Yeshu, da Yeoshua) è un nome biblico che significa “Dio salva”.</p>

<p><b>Cristo</b> deriva dal greco <i>christos</i> e traduce l’ebraico <i>mashiah</i>, messia, che significa “unto”. Presso gli ebrei si ungevano di olio i re e, dopo la fine della monarchia, i sommi sacerdoti.
L’unzione era il segno dell’investitura divina; di qui l’appellativo “Unto del Signore”. L’unione dei nomi Gesù e Cristo, che diede luogo al modo più comune di chiamare il Messia, nacque più tardi e appare nei Vangeli. Per parte sua, Gesù mostrò di non volere usare il titolo di “christos”, per il significato politico e religioso che aveva presso gli ebrei. Ma Gesù ebbe altri nomi e appellativi che richiamavano
altrettante caratteristiche della sua persona, umana e divina, e della sua missione. Nei Vangeli Gesù stesso si presenta con grande frequenza come il “Figlio dell’Uomo”: nella tradizione giudaica questa espressione indica insieme il giusto perseguitato che soffre e colui che viene innalzato nella gloria accanto a Dio. </p>

<p>Gesù è detto anche “Figlio di Dio” – come peraltro era chiamato lo stesso Israele, il popolo ebraico –, in riferimento soprattutto al mistero dell’incarnazione. L’immagine dell’agnello, il Servo del Signore, allude ugualmente alla persecuzione ingiusta, mentre “Signore” fa riferimento alla lingua aramaica che usava la formula “Vieni Signore”, e alla tradizione che lo esalta come glorificato alla destra del Padre.  Ancora, “Nuovo Adamo” indica probabilmente l’idea di un capostipite, di un fondatore come lo fu Adamo, da cui discendono tutte le generazioni degli uomini.  La ricchezza dei titoli e degli appellativi di Gesù, usati fin dai decenni successivi alla sua crocifissione, indica la complessità della sua figura, fra inserimento nella tradizione ebraica, novità e reinterpretazione cristiana.</p>

<h2>Paolo di Tarso e la predicazione fra i “pagani”</h2>

<p>Il passo decisivo nella diffusione del cristianesimo fu la predicazione tra i pagani*; così la dottrina cristiana si definì misurandosi con il complesso mondo ellenistico e dando al messaggio di Gesù
carattere universale. L’artefice di questa svolta fu un ebreo, Paolo (in ebraico <i>Saul</i>), cittadino romano di Tarso, città dell’Asia Minore. Paolo non era uno dei discepoli di Gesù né lo conobbe personalmente. A Gerusalemme assistette alla lapidazione di Stefano, uno dei primi seguaci del Messia, che contestava il Tempio, e approvò questa uccisione: Paolo era un fariseo e difendeva la Legge ebraica. Egli divenne cristiano per una folgorazione improvvisa nel 38, mentre andava a Damasco su ordine del gran sacerdote per combattere gli ebrei convertiti al cristianesimo. Dopo la conversione Paolo ottenne da Pietro e dagli altri discepoli di potersi dedicare al proselitismo* tra i pagani e viaggiò moltissimo, in Palestina, Asia Minore, Grecia, Macedonia, e infine fu condotto a Roma, dove fu processato e decapitato. Dovunque fondò comunità cristiane, impartendo disposizioni sull’organizzazione, rispondendo a quesiti pratici e impostando questioni dottrinarie. Sono suoi i primi documenti scritti sul cristianesimo; si tratta di lettere a comunità di varie città o a singoli individui, scritte tra il 50 e la morte (avvenuta tra il 60 e il 70). </p>


<h2>LE CHIESE PRIMITIVE E IL PROBLEMA DELL’ORGANIZZAZIONE</h2>

<p>Nel cristianesimo del I e II secolo ebbero una parte importante i maestri itineranti, che viaggiavano da una comunità all’altra, e quanti invece insegnavano stabilmente. Tra questi vi erano esaltati,
impostori, o cristiani che avevano una visione più o meno intransigente della tradizione e modi diversi di proporla.  La formazione di una Chiesa e di un’autorità unica riconosciuta per l’interpretazione della dottrina, l’osservanza di riti come il battesimo o l’eucaristia e l’istituzione di regole comportamentali, come la castità, richiesero tempo e molte dispute. Intorno agli inizi del II secolo si era già formato un insieme di precetti ducativi che costituivano la base dell’insegnamento impartito ai catecumeni, coloro che, per poter essere battezzati, ricevevano gli insegnamenti fondamentali della dottrina.
Nelle varie comunità si affermarono gerarchie composte da vescovi, presbiteri e diaconi. Il vescovo (dal greco <i>epìskopos</i>, sorvegliante) veniva eletto dalla comunità, ma perdurò a lungo una tensione tra la gestione collegiale della comunità e il potere episcopale. Ignazio di Antiochia, un vescovo vissuto nei primi anni del II secolo, compì passi decisivi verso il consolidamento del principio dell’autorità episcopale; sostenne che la funzione del vescovo discendeva direttamente da Gesù e la legò al rispetto dell’ortodossia: la garanzia della giusta osservanza delle norme cristiane era data dall’autorità dello stesso capo della Chiesa, mentre al di fuori dell’organizzazione ecclesiastica ordinata gerarchicamente questa garanzia veniva meno. I presbiteri (dal greco <i>presbỳteros</i>, anziano) erano scelti tra gli anziani ed erano incaricati di governare le comunità cristiane. I diaconi (dal greco <i>diàkonos</i>, servo, ministro) si occupavano delle incombenze materiali relative al governo delle comunità. In seguito
poterono amministrare il battesimo e l'eucaristia, predicare, assistere il sacerdote nella messa. Anche se si affermò una tendenza all’uniformità e si cominciò a riconoscere a Roma un primato, ancora per molto tempo le singole Chiese furono rette in maniera diversa l’una dall’altra.  La formazione della Chiesa come organismo unitario fu un lungo percorso, allora appena agli inizi, e spesso reso drammatico
dell’affermarsi di eresie e scismi.</p> 

<footer>

<p><b>diàspora</b>: la dispersione, nelle varie parti del mondo, di popoli costretti ad abbandonare le loro terre; in particolare, la dispersione degli ebrei nel mondo antico dall’esilio babilonese in poi.</p>

<p><b>paganesimo</b>: termine con cui i cristiani definirono la religione politeista romana. Il termine risale al III secolo, quando il cristianesimo si era affermato; viene dal latino <i>pagus</i>, villaggio,
perché ormai la religione tradizionale era praticata solo nelle campagne. </p>

<p><b>proselitismo</b>: l’opera volta ad acquisire nuovi adepti a una religione  (dal latino tardo prosèlytum, nuovo venuto).</p>
</footer>

<section aria-label="End">
<a href="tiberio.html">&#171; tiberio</a>
<a href="index.html">Index</a>
<a href="claudio.html">Tiberio Claudio Druso &#187;</a>
</section>

</div>

</body>
</html>